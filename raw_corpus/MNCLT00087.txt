Б.ЛХАГВАСҮРЭН

ГУРВАН СЭРВЭН

      Харагдах бүхэн өнгөө алдан алсалж, хаа холын ганц уул сэтгэлд тодхон үзэгдэнэ. Гурван сэрвэн нь хоорондоо саахалтын зайтай эгнэж эргэн тойрныхоо мод, асган дундаас ганц ганцаар нь цойлон өндөрлөж, тэнгэрт хүрэх замдаа үүлтэй саатан үг хэлэлцэнэ үү гэлтэй үүлэнд шурган цэнхэртэж харагдана.
     Өвөлдөө үй олон амьтны чийрээр эргэн тойрныг нь мэтгэж, мод бутны мөчир, хад чулуу бүхэнд нь цас бамбарлан цавцайна. Хол: ойрын хүмүүс цас зудтай хатуу хайруу үед мал ахуйтайгаа нүүдэллэн ирж өнтэй золгоно. Зуны цагт нэгнээсээ хэдэн алхмын зайтай ч цэцэгсийн дунд төөрөн бие биесээ дуудалцаж олно. Өсөж өндийж гүйцээгүй хүүхэд бид бол хацар нүүр шүргэх өвсийг усанд сэлэх мэт 
хоёр гараар байнга ярж явна. Ган гачигтайд ч асга чулуу бүрийнх нь цэнгэг ус мэлтэлзэн, үхэр мал оодогнон давхисаар цугларан ирж, арьс үсээ нэвтэртэл ундаална.
     Гурван сэрвэнгийн эргэн тойрны жалга хөндийг дагаж нутгийн хийгээд эцэг өвгөдийн буян хишгээр бялхсан хот айлууд ярайна.
     Эргэх цагийн тоогоор айл бүрийн амьдрал тэгширч жаргал арвижих тухай ахмад буурлуудын хүүрнэлдэх үгэнд урамшихын учир хаа холоос нутаг усаа мөрөөсдөг байна уу. Эсвэл ойр хавьдаа төрсөн хүүхэд бүрийн хүйг асга чулуутай хөрсөндөө хадгалан үлдсэнээс сэтгэлийг ингэтэл уяраан татдаг юм болов уу.

     Эргэн хурган бодогдох энэ асуултанд, нялхсын дуу тэнгэрт хадаж ах дүүсийн маань сэтгэл баяр хөөр бялхсан тэр л агшинд эх барьж авсан ээжийн минь тасалсан хүйний хоёр үзүүртээ бидэнд нэг нэгээрээ буйгаас санаандгүй явтал сэтгэл цалгиан дурсагдаж, санах төдийд хийморь сэргээн өөртөө татдаг биз ээ хэмээн нутгаа гэх мөрөөдөл минь надад хариу болгон өгүүлнэм. Шөнөжин орсон бороо намдан, нартай учирмагц инээмсэглэх мэт "Алтлагийн" маань хөндий өнгө тунаран, цэцэгсийн амьсгал гэмээр үүл манан өөдөө хөөрөн сэрвэнгийн оргилд цагаан панс адил намирч: өнгийн солонго наагуур нь нумран татсан байхыг төсөөлөн хэлэхэд ч үг тутам гоёмсог. Зэлэн дээр, бүсгүйчүүд урьд өмнө үзэж хараагүй юм шиг бие биеэ дуудан "Гурван сэрвэнгээ хараач" гэлцэн үнээнийхээ ивлэгээг гартал алмайрцгаана. "Ийм нутаг санаанаас зуурхан ч гарахгүй нь зөвөө" гэх ээжийн дуу шиг тансаг тогтуухан авиа зүрхний угаас ургана. "Эх хүн шиг ээл ивээлтэй энэ нутгаа эргэн эргэн санах минь юу билээ. Ивээл нөмрөөр би дутаа гэж үү" гэсэн бодол минь өөрийгөө бас нэг эргэнэм.

     Хад цохио атлаа эргэн санах төдийд эцэг эх шиг сэтгэл дулаацуулах ээлтэй дулаан өлгий  минь та эх нутагтайгаа хүйн холбоотой бидний сэтгэлийн утсыг эргэн учрахын мөрөөдлөөр доргион мөнхөд эгшиглэх хуурын татлага ажээ. Нутгийн багачуудын сэтгэлийг ардын дууны эгшиг лугаа адил уяраан өөртөө ямагт дуудаж, бодол цэлмээх цэнгэг агаар, санах төдийд шүлс асгаруулам амттай жимс, ган зудтай ч ээлээ өгдөг нутаг минь ээ. Хоног тоолон мөрөө сийлэх тэнхэл алдарсан тэрхэн цагт таныгаа гэх хүслэн зүрхийг минь өлгийдөн газрын тань үндсэнд биеэрээ уусан шингэж, хөрс хаван соёолох зулзаган хуш болон ургана. Тэр цагт мөрөөдлөө шингээж ургасан мөчрийг минь ширхэггүй салхин татлагаараа хурдан зөөлөн эгшигэнд "Хяр гурван сэрвэн минь" та мөнхөд уясан орших болно.

 

 


 
  
  
    
 
