№16 (15979)            
1985 ОНЫ НЭГДҮГЭЭР  САРЫН 18.
ХҮН БҮР ТАМИРЧИН

Хөдөлмөрийн бүтээмжийг хувь хүн бүр дээр дээшлүүлж, ажлын цаг ашиглалтыг нягтруулж, захиргааны чөлөө авалтыг багасгах, хүн амын сайн сайхан аж байдлыг улам сайжруулж, эрүүл мэндийг бэхжүүлэх нөөц бололцооны нэг нь хөдөлмөрчдийн бие бялдрын хүмүүжил юм. Ард түмний бие бялдрын хүмүүжлийг сайжруулах үндсэн арга хэрэглүүр нь нийтийн биеийн тамир бөгөөд энэ нь үнэхээр олныг хамарч эрч далайцтай өрнөж хөдөлмөрчдийн өргөн давхаргыг оролцуулж социалист аж төрөх ёсны гол үзүүлэлт болж байх ёстой. 

Хот, суурин газар олширч, өргөжин тохижиж, үйлдвэрлэл автомашин, тээврийн хэрэгсэл сайжирч, гэр ахуйд цахилгаан техник улам өргөн нэвтэрч байгаа нь оюуны болоод биеийн хөдөлмөрийн ялгааг аажмаар багасган ойртуулах үйл явцыг гүнзгийрүүлэхийн хамтаар нийтийн биеийн тамирыг системтэй байнгын болгож, хүмүүсийн амьдралд хэвшүүлэхийг зүй ёсоор шаардаж байна. Биеийн тамираар тогтмол хичээллэгчдийн хөдөлмөрийн бүтээмж огт хичээллэдэггүй хүмүүсийнхээс 6 - 12 хувиар илүү, ажлын цагийн алдагдал, эмийн чөлөө авалт гурав дахин цөөн байгаа нь шинжилгээ судалгаагаар хэдийнэ нотлогдсон боловч манайд нийтийн биеийн тамирын ажил өнөөгийн шаардлагаас хоцорсоор байна. Үйлдвэр, соёлын газрууд үйлдвэрлэлийн төлөвлөгөөний хойноос голчлон хөөцөлдөөд, хүмүүсийн бие бялдрыг чийрэгжүүлэх ажлыг орхигдуулж, бүх нийтийн биеийн тамирыг хэлбэрдэж байгаагийн улмаас хөдөлмөрийн бүтээмж, ажлын цаг ашиглалт хангалтгүй, хөдөлмөрийн чадвар түр алдах, бүтээгдэхүүний гологдол гаргах, норм төлөвлөгөөгөө таслахын ийм ноцтой шалтаг арилахгүй байна. Зориуд их цаг зарцуулж, спортын аль нэг төрлөөр байнга хичээллэж, уралдаан тэмцээнд тогтмол оролцож байж сая бие бялдраа чийрэгжүүлэх мэтээр эндүү ташаа ойлгодог, эсвэл биеийн тамирын ажил төлөвлөгөөт зорилтод огт хамаагүй юм шиг үзэж хөдөлмөрчдийн бие бялдрын хүмүүжлийг дээшлүүлэхэд анхаардаггүй, хааяа нэг уралдаан тэмцээн явуулах, идэвхтэй амралт, өдөрлөг зохиох төдийгөөр ажлаа хязгаарлаж орхидог байдал албан, үйлдвэрийн газруудад нийтлэг байна. 

Биеийн тамир, спортыг хөгжүүлэх нь манай нийгмийн гишүүдийн сайн сайхан аж байдлын төлөө тавих нам, улсын анхаарал халамж, байнгын бодлого юм. Иймээс үйлдвэр, хөдөө аж ахуй, соёлын байгууллага бүр нийтийн биеийн тамирыг хөгжүүлж, биеийн тамирын тэмцээн, уулзалт, цаначид, гүйгчдийн өдөрт, ажилчин, албан хаагч, оюутан сурагч, ардын армийн дайчдыг бэлтгэл сайтай, идэвхтэй оролцуулах нь нийгмээс хүлээсэн онцгой үүрэг мөн. 

Өглөө бүр гүйж, алхаж, өдөр тутам эрүүл ахуйн болон үйлдвэрлэлийн гимнастик хийж, амралт чөлөөт цагаараа биеийн тамир, спортоор хичээллэн бие махбодоо чийрэгжүүлэхийг хүмүүсийн амьдралын хэрэгцээ болгон хэвшүүлбэл эрүүл чийрэг, цовоо сэргэлэн аж төрж, булчингийн болон оюуны алжаалыг тайлж, үр бүтээлтэй ажиллах нөхцөл бүрдэнэ гэдгийг ухамсарч, нийгмийг хөгжүүлэх арга хэмжээнийхээ нэг үзүүлэлт болгох ёстой. 

Хөдөлмөрчдийн бие бялдрын хүмүүжлийг дээшлүүлэх ажлыг түүний үндсийн үндэс болсон << Хөдөлмөр, батлан хамгаалахад бэлхэн! >> ( ХБХБ ) тэмдгийн иж бүрэн нормыг хангуулахаас эхлэх нь зүйн хэрэг. 

БНМАУ-ын биеийн тамирын иж бүрэн хөтөлбөр << Хөдөлмөр, батлан хамгаалахад бэлхэн >> тэмдгийн нормын тухай БНМАУ-ын Сайд нарын Зөвлөлийн 1974 оны тогтоолыг хэрэгжүүлэх талаар Хөнгөн, Хүнсний үйлдвэрийн Яам, Төв аймгийн Өндөрширээт, Дорнод аймгийн Баян-Уул сумын << ХБХБ >> тэмдгийн нормын комисс санаачилгатай ажиллаж, зарим сайн туршлага хуримтлуулсныг бүтээлчээр тууштай дэлгэрүүлэх шаардлагатай байна. 

<< ХБХБ >> тэмдгийн иж бүрэн нормыг чанартай биелүүлж, хүмүүсийн бие бялдрыг чийрэгжүүлэн, биеийн тамирыг өдөр тутмын амьдралын хэрэгцээ болгохын чухлыг дутуу ухамсарласан учраас энэхүү нормыг хүн бүрээр хангуулж, шалгалт шүүлэг авах ажилд ёс төдий хандаж нүд хуурдаг нь эцсийн дүнд хөдөлмөрчдийн эрүүл мэндэд, цаашлаад улс орны эдийн засагт хохиролтой байна. << ХБХБ >> тэмдгийн нормыг хангуулах ажлын зохион байгуулалт, арга зүйг тэрчлэн үүнд хандах хандлагыг үндсээр нь өөрчлөх шаардлагатай байна. 

Гүйх, алхах, цана, тэшүүрээр гулгах, дугуйгаар явах, уран сайхны болон аэробик гимнастик хийх, спорт тоглоомын ач холбогдлыг үндэслэл сайтай сурталчилж олны хүртээл болгоход Эрүүлийг хамгаалах Яам, Биеийн тамир, спортын улсын хороо, МҮЭ-ийн Төв Зөвлөл, МХЗЭ-ийн Төв Хороо бодитой тодорхой арга хэмжээ авах, юуны урьд эмч, сувилагч, асрагч, багш дасгалжуулагч, тамирчид, МҮЭ, ХЗЭ-ийн ажилтнууд өөрсдөө хөдөлмөрчин олонд биет үлгэр үзүүлж, нийтийн биеийн тамирын хөдөлгөөнийг хошуучлах хэрэгтэй байна. Ясли, цэцэрлэгийн насны хүүхдийн биеийг чийрэгжүүлэх, биеийн тамир спортод дуртай болгох нь асар их ач холбогдолтой юм. 

Хөдөлмөрчдийн бие бялдрын хүмүүжлийг сайжруулахад хөдөлгөөнт тоглоомууд, усан спорт, цана, дугуйн спортыг өргөн дэлгэр ашиглаж байгаа ах дүү социалист орны туршлага ялангуяа Зөвлөлт Украйнд хүн бүрийг усанд сэлж заавал сургах журам тогтоож, Литвад унадаг дугуйг хөдөлмөрчдөд хөлсөөр түр олгох цэг байгуулан үйлчилж улмаар нийтийн тээврийн ачааллыг хөнгөвчилж, хүрээлэн байгаа орчныг бохирдуулахыг багасган, шатахуун хэмнэж хүмүүсийн идэвхтэй хөдөлгөөнийг ахиулан, эрүүл мэндийг нь сайжруулж байгаа зэрэг сайн туршлагыг бүтээлчээр нэвтрүүлэх нь чухал байна. 

Хөдөлмөрчдийг биеийн тамир, спортын хэрэглэл, хувцсаар хангах биеийн тамирын танхим, талбай болов материаллаг баазыг бэхжүүлэхэд төлөвлөгөө, төсвийн байгууллагууд, Гадаад худалдааны Яам, Худалдаа, Бэлтгэлийн Яам, Материал техникийн хангамжийн улсын хороо, Биеийн тамир, спортын улсын хороо, үйлдвэр, аж ахуйн газар шийдвэртэй арга хэмжээ авууштай байна. Хөдөлмөрчдийн бие бялдрын хүмүүжлийн ажлыг тэдний хөдөлмөрлөх, суралцах чадварыг байнга нэмэгдүүлэх, сайн сайхан аж байдлыг дээшлүүлж, улс орны нийгэм эдийн засаг, батлан хамгаалах зорилтыг хангахад ямагт бэлэн байх зорилтыг хэрэгжүүлэхэд чиглүүлэн, арга хэлбэрийг баяжуулан шинэ шатанд гаргахыг нийгмийн баялгийг бүтээгч хөдөлмөрчин олон түмэн, улс орны нийтлэг эрх ашиг шаардаж байна. 

