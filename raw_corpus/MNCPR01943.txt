Түүхээ гаднаас импортлох уу?

БНАСАУ-ын Ерөнхийлөгч ноён Ким Ир Сен манай улсад 1953 онд айлчилжээ. 
Тэгээд 30 жилийн дараа буюу 1983 онд Улаанбаатарт дахин иржээ. Гэхдээ тэрээр манай нам засгийн удирдагчдад хандан нэгэн хүсэлт тавьсан байна. Тэр нь "Намайг 1953 онд ирэхэд цэцэг өгсөн жаалхүү, бас миний сууж явсан жолооч хоёрыг олж надтай уулзуулаач" гэж. Хүндэт зочныхоо хүслийг биелүүлэх хэцүүхэн ч социализмыг бүрэн төгсөөр нь цогцлоож буй Монгол Улс иймхэн хүсэлтийг биелүүлж чадахгүй юм бол дэлхийн шившиг болно хэмээн үзэцгээжээ. Ингээд улс төрийн товчооноосоо эхлээд тагнуул, дотоод хэргийн яам, цагдаатайгаа нийлээд жаалхүү, жолооч хоёрыг олохоор эрэлд гарцгаасан ч мухардав. Тэр цагаас хойш 30 жил өнгөрсөн болохоор жаалхүү эрийн цээнд хүрч харин жолооч өвгөрсөн байх ёстой гэснээс өөр таамаглал дэвшүүлж чадахгүй байлаа. Гэхдээ тэднийг олсон. Жаалхүү хэдийнэ мундаг эр болж айл гэр зохиосон бол жолооч нас барсан байлаа. Харин тэднийг яаж олсон гээч. 1963 онд Ким Ир Сений айлчлалыг "Монгол кино" үйлдвэрээс авсан баримтат киноны дүрсээр баримтжуулж олсон байна. Ким Ир Сен "жаалхүү"-д өөрийн зүүж явсан алтан цагаа бэлэглэснээр үйл явдал төгсчээ. Түүхийн он цагийн хэлхээ хөвөрсөөр 2007 онтой золголоо. Социалист Монгол орон Ардчилсан улс болон хөгжлөө. Нийгмийн хөгжил дэвшил өдрөөр бус цагаар хурдалж Монгол орон XXI зуунтай золгов. Нийгмийн байгуулалт өөрчлөгдсөнөөр улсын мэдэлд байсан үнэ цэнэтэй ах ахуйн нэгж, улсын үйлдвэрийн газрууд хувьд гарав. Мэдээж энэ хувьсал "Монгол кино" үйлдвэрийг тойрсонгүй. Баримтат кино студийг монгол киноны үндсэн нэгжээс хэдэнтээ салгаж нийлүүлсээр цалгардуулж орхижээ. Ингээд бичихэд нийгмийн шилжилтийн үед улс орон даяар болж байсан жирийн л нэг үйл явдал болж дээ гэж бодуузай. Үүнээс Монгол Улс маш ихээр хохирсон. Социалист Монголоос Ардчилсан Монгол руу шилжих үеийн долоон жилийн онц чухал үйл явдлууд кино баримтаар үлдээгүй байна. Өөрөөр хэлбэл, манай улсын түүхийн долоон жилийн чухал үйл явдлуудыг бид хойч үедээ өвлүүлж чадсангүй ээ. Засгийн газрууд огцорч л байдаг, улстөрчид хэрэлдэж л суудаг, газрын баялгаа булаалдаж л байдаг. Гэвч түүхээ кино хальсанд үлдээж чадаагүй эмгэнэлийн дэргэд эд ёстой юу юм бэ. Улс орны түүхээ амьд дүрсээр нь кино хальсанд "бичдэг" баримтат киногоо харсаар байгаад нүд аниулчихмааргүй байна. Ийм гунигт үйл явдлыг өнөө үеийн түүхийн амьд гэрч бид хүлээн зөвшөөрч суумааргүй байна. Тиймээс өнөөдөр энэ асуудлыг хойш тавилгүй хөндөж байгаа минь энэ билээ. Хөгжил гэдэг хурдан юм аа. Саяхан социализмаас дөнгөж салж ядан дэлгүүрийн лангуу давснаас өөр зүйлгүй хоосорч, картын талхандаа зодолдож байсан үе улирчээ. Техник технологийн ахиц гайхалтай хурдан өрнөж байна. Өнөөдөр хүн бүхэн гар утас барьж, дарга нар дэлхийн хамгийн үнэтэй машинуудыг зайдалж, тэмдэглэлийн дэвтрийн оронд notebook сугавчилж, мориор чоно хөөдөг байсан бол онгоцоор үнэг элдэж байна. Гэтэл баримтат кино маань тэртээ 1978 оныхоо аппарат техниктэйгээ л байж байх жишээтэй. Түүхий эд нь болох кино хальсыг нь үйлдвэрлэдэг байсан үйлдвэрүүд бүр 1990 онд хаагдчихаад одоо зөвхөн музейн үзмэрт тавих болсон байхад манайд одоо ч хэрэглэсээр байна. Тэгэхээр "заавал тийм эрт галавын зүйл мөрөөдөж байснаас орчин үеийн видео хуурцгуудыг хэрэглэхэд яадаг юм бэ" гэх хүмүүн байх л даа. Гэвч тэдгээр HD металл хальсыг ердөө л таваас найман жилийн хугацаанд хадгалах ёстой аж. Тэгэхээр он цагийн тоосыг даах яс чанаргүй гайхлууд байх нь л дээ. Харин кино хальс бол 120 жил болсон ч чанарын өндөр түвшинд хадгалагдаж байдгаараа онцлог юм байна. Өдгөө дэлхийд "Кодак" "Fuji" кино хальсны эрин үе эхэлсэн гэнэ. Түүнийг нь аваад хэрэглэх гэхээр манайд боловсруулах техник нь байхгүй учраас бас болдоггүй аж. Тиймээс XXI зууныхаа Монголын түүхийг хойч үедээ үлдээе гэвэл яах аргагүй "Монгол кино" нэгтгэлийн одоо ашиглаж буй аппарат хэрэгсэл, угаах буулгах бүхий л тоног төхөөрөмжийг шинэчлэх шаардлагатай юм байна. Орчин үеийн шаардлагад нийцсэн баримтат киноны бэсрэг студи байгуулахад 4.0 сая ам.доллар хэрэгтэй бөгөөд жилийн урсгал зардалд нь 150 сая төгрөг шаардагдах аж. Энэ мөнгийг л төрөөс баримтат киночид маань гуйж байгаа хэрэг. Тэд ямар нэгэн байшин барилга, гоё чамин машин нэхсэнгүй. Гагцхүү улс орынхоо XXI зууны түүхийг урт настай, чанартай сайн хальсанд мөнхөлье гэжээ. Эцэст нь эрхэм төрийн түшээддээ хандаж хэлэхэд хувцас хунар, хоол унд, машин техник ер юуг ч гадны орноос импортоор оруулж ирж болно. Харин тусгаар Монгол Улсын түүхийг хаанаас импортлох билээ. Болгоож үзнэ үү. 
Л.Мөнхбаясгалан
