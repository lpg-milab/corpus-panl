Монголд аэрополитик гэж байна уу?

Экс шадар сайд юу хийЧихээд ирэв Өнгөрөгч оны сүүлчээр засаг солигдохын зааг дээр Шадар сайд М.Энхсайхан Европын холбоонд айлчлахдаа Монголын нисэхийнхний сүүлийн хэдэн жил болгоомжлон судалж, хүч тавин цааргалж байсан Агаарын харилцааны "horizontal аgreement" буюу хэвтээ тэнхлэгийн хэлэлцээрийг үзэглэн тохирч, цаанаас тулгасан болзлыг нь үг дуугүй хүлээн зөвшөөрчихөөд иржээ.
Одоо энэ баримт бичиг хэн нэгэн том хүн Европын холбоонд айлчлах үед албан ёсоор зурагдан УИХ соёрхон баталснаар хүчин төгөлдөр болох л үлдсэн байна. Харин Үндэсний шинэ намын даргын бүтээсэн ажил Монгол үндэсний эрх ашигт харшлах талдаа байгааг шууд хэлэх нь зүйтэй болов уу. Хэвтээ тэнхлэгийн гэрээ гэж юу вэ. Монголд ямар үр нөлөөтэй вэ? Хэвтээ тэнхлэгийн хэлэлцээр гээч нь юу юм бэ. Монголын иргэний нисэхийнхэн яагаад өмнө нь цааргалж ирэв гэдэг нь нарийн учир холбогдолтой билээ. Европын холбооноос төслийг нь гарган санал болгож байгаа хэвтээ тэнхлэгийн хэлэлцээрийн үндсэн зорилго нь Агаарын харилцааны хэлэлцээрүүдийг Европын холбооны хууль ёсонд нийцүүлэх явдал хэмээн голлон тайлбарлагддаг (ЕХ-ынхны тайлбарладгаар бол шүү дээ). 2002 оны арваннэгдүгээр сарын 5-ны өдөр European Court of Justice буюу Европын холбооны дээд шүүх (үнэн зөвийн шүүх ч гэж болох байх)-ээс Европын холбооны улсуудын зүгээс бусад улс орнуудтай байгуулсан агаарын харилцааны хэлэлцээрүүдийн агаарын тээвэрлэгчийг томилох тухай заалтуудыг хууль бус гэж зарлажээ. Шалтгаан нь их энгийн. Жишээ нь Монгол-Германы хооронд байгуулагдсан агаарын харилцааны хэлэлцээрийн хүрээнд Германы талаас томилогдох эрх зөвхөн Германы агаарын тээвэрлэгчид хамаарч байгаа нь Монголын зүгээс Европын агаарын тээвэрлэгчдийг үндэстний харьяаллаар нь ялгаварлан гадуурхах боломжийг олгож байна гэж үзсэн байна. Энэ нь Европын холбооны хүрээнд аливаа бизнесийг үндэсний харьяаллаар ялгахгүй гэсэн Ромын гэрээний 43 дугаар заалттай зөрчилдөж байна гэж шүүх тогтоожээ. Өөрөөр хэлбэл, шүүх нь Германыг гэхэд л Европын аль ч авиакомпанийг Монгол руу нисгэхээр томилж болдог байх ёстой хэмээн хуульчилж орхисон байна. Энэ мэтээр Монголтой гэрээ байгуулсан Европын холбооны аль ч улс Монгол руу Европын аль ч нисэх компанийг томилон оруулах эрхтэй болох юм. Тэр компаниуд нь томилогдох эрх авах улсдаа жижиг үйл ажиллагаа нээгээд л дээрх эрхийг авах боломжтой. Гэвч энэ асуудал зөвхөн Монгол Улс Европын холбоотой хэвтээ тэнхлэгийн гэж нэрлэгдээд байгаа тэр гэрээг зурж баталсан тохиолдолд л хүчинтэй болно. Харин энэ асуудал нэлээн ойртсон бололтой. Ингээд батлагдчихсан тохиолдолд Монгол Улстай агаарын харилцааны хэлэлцээртэй байтугай, хэлэлцээргүй улсын агаарын тээвэрлэгчид ч Монгол-Европын агаарын тээврийн зах зээл рүү орж ирэх боломж нээгдэнэ гэсэн үг. Бүүр цаашлаад Европын холбоонд хожуу элсэх улс, аягүй бол манайхтай дипломат харилцаа тогтоогоогүй улсын компани ч нисээд ирэх боломж үүсч байна. Энэ эрхийг Европын бусад орнуудын компаниуд авснаар жишээ нь Герман-Монголын хооронд тээвэрлэлт хийх эрхээр хангагдах буюу дэлхийн олон авиакомпаниудын байнгын мөрөөдөл байдаг агаарын тээврийн тавдугаар эрхийг шууд хүртэх боломжтой болно. Харин Монголын талд юу ногдох вэ. МИАТ гэхэд л хуучин хязгаар нөхцөлүүдийнхээ дунд л нисч нэмэлт давтамж Германы талаас царайчилсан хэвээр байх болно. Харин ч Люфтханзагийн тоож ордоггүй жижиг зах зээл рүү маань Болгар, Унгар, Румын гэх мэт улсын зах зээл голдоггүй компаниуд орж ирж хүчтэй өрсөлдөн МИАТ-ийг ядах юмгүй шахаж ч болох юм. Жишээ нь Болгар-Монголын зах зээл хэт жижигхэн учраас өмнө нь Софи-УБ чиглэлээр нисэхгүй байсан компани Берлин-УБ -ын зах зээлд бол дуртайяа орох боломжтой. Хэдийгээр хэвтээ тэнхлэгийн гэрээний хүрээнд Европын нийт давтамжинд өөрчлөлт орохгүй боловч энэ бол МИАТ-ийн хувьд маш осолтой нөхцөл байдал билээ. Дээд шүүхийн шийдвэр нь хуулийн хүчинтэй үйлчилдэг нийгэмд нэгэнт хууль бус хэмээн зарлагдсан баримт бичгийг засахаар оролдох нь зүйн хэрэг. Тэгээд ч тэд шинэ гэрээний төслөө шүүхийн дээрх шийдвэрийн үзэл санаанд "нийцүүлэн" боловсруулж бэлджээ. Бидэнд Ямар гэрээ хэрэгтэй вэ? Европын холбооны дотоод хууль бидэнд онцын хүртээлгүй ч энэ боломж, цаад талаас тавьж байгаа саналыг өөрт ашигтайгаар эргүүлэх хувилбарыг байнга эрэлхийлэх ёстой юм. Тухайлбал, Европын холбооны улсуудын нийт давтамжийг хөндөхгүйгээр агаарын тээврийн хязгаарлагдмал либеральчлалыг санал болгож болох л байлаа. Өөрөөр хэлбэл, Европын компаниуд Европын аль ч цэгээс Монгол руу, Монголын компани Монголоос Европын аль ч цэг рүү зөвшөөрөгдсөн нислэгийн нийт давтамжийн хүрээнд чөлөөтэй нисэх боломжийг санал болгож болох байв. Ингэсэн тохиолдолд МИАТ компани ашиггүй чиглэлийн эрхүүдээ ашигтай чиглэлүүд рүү нислэгээ нэмэх сайхан боломж гарах байлаа. Тухайлбал Унгар руу нисэх эрхийнхээ оронд өндөр ашигтай Франкфуртын давтамжаа нэмэгдүүлэх боломжийг олж авч чадах байв. Европын компаниудын хувьд хаанаас ч нисэх эрх нь нээгдэх тул шүүхийн шийдвэр нь биелж, шууд л сэтгэл нь ханана. Дээр нь үнийг чөлөөлөх санал тавьж ч болох байв. Учир нь нэгэнт нисэх чиглэл нь чөлөөлөгдсөн байхад үнийг харилцан тохиролцож хянах боломжгүй билээ. Манайхан ийм санал тавьсан бол Европын холбооныхон үнэхээр хүнд байдалд орж бараг зөвшөөрөхөөс өөр аргагүй байв. Учир нь хэрэв харьцангуй либерал энэ саналыг эсэргүүцвэл нэгдүгээрт хэвтээ тэнхлэгийн гэрээний цаад зорилго нь хууль биелүүлж, өрсөлдөөнийг дэмжихэд бус Европын компаниудад башир аргаар давуу байдал олж авахад л чиглэсэн болж харагдах, хоёрдугаарт агаарын тээврийн системийн бүрэлдэхүүн хэсэг болсон нисэх буудлуудаа үндэсний харьяаллаар, мөн бизнесийн төрлөөр нь ялгаварлаж, гадаадын авиакомпанид үйлчлэх тэдний боломжийг нь хаасан болж хувирах байв. Нэгэнт Германы нисэх буудал МИАТ-т үйлчилж ашиг олж чадаж байхад Европын бусад буудлууд ч бас чаддаг байх ёстой юм. Шүүхийн шийдвэр ч бас үүнийг хамруулан ойлгож болохоор гарсан байгаа. Харин үүнийгээ тэр хэвтээ тэнхлэгийн гэрээг зохиогчид нь анзаарсан уу, үгүй юу эсвэл санаатайгаар орхигдуулсан уу гэдэг нь сонин. Хэн нэг нь энэ асуудлыг Европын шүүхэд тавихад л шууд нааштайгаар шийдэгдэх шүүхийн прецидент хэдийнэ бэлэн болсон байна. Авиакомпаниуд нь агаарын харилцааны хэлэлцээрийн өгөөжийг үндэсний харьяалал ялгалгүй хүртэж болж байхад нисэх буудлууд нь мөн адил хүртэж чаддаг байх ёстой билээ. Өөрөөр хэлбэл, шүүхийн шийдвэр ёсоор Европын холбоо агаарын тээврийн зах зээлээ агаарын харилцааны ямарваа нэгэн хэлэлцээр бүхий улсад бүхэлд нь нээхээс өөр аргагүй байдал үүссэн гэж үзэж болох юм. Хамгаалах ганц арга байгаа нь одоогоор хүчинтэй байгаа нислэгийн давтамжуудыг л хадгалах явдал байх. Тэглээ ч гэсэн Монгол шиг Европын олон улстай гэрээ хэдийнэ хийчихсэн, МИАТ шиг цөөхөн зах зээлийг сорчлон нисэх боломжтой компанид хүчтэй хориг тавих боломж бараг байхгүй. Хамж дайрсан бөхийг татаж хавираад давдаг шиг хуулийн ард нуугдсан бусдын мэхийг өөрт нь хийж хуулиар нь дагуулж татаад давах боломжоо бараг алдахад ойрхон болсон байна шүү цаана чинь. М.Энхсайхан даргын ҮҮсгэсэн нӨхцӨл байдлыг залруулах боломж бий юу Европын шүүхийн шийдвэр Европын улсуудын зүгээс агаарын тээвэрлэгчдийн томилгооны тухай заалтуудыг хүчингүй болгосон ч тэдгээр гэрээнүүдийг бүхэлд нь хүчингүй болгон зарлаагүй билээ. Иймээс ч өнөөг хүртэл МИАТ компани болон дэлхийн олон олон компани Европ руу нислэгээ хэвийн үргэлжлүүлсээр байна. Ер нь бол Монгол шиг олон улсын агаарын нэн чухал замыг эзэмшдэг улстай хэн ч хамаагүй хатуурхаж чаддаггүй. Канад гэхэд л зөвхөн Лондонгийн Хитроу буудалд Эйр Канада компанийг буулгах нэмэлт эрх авахын тулд л транзит гэрээнээс гарч Их Британийн онгоцуудыг АНУ руу нисэхдээ асар тойруу явахаас өөр аргагүй байдал руу шахсаар санасандаа хүрч байсан. Орос, Хятадтай хэн ч хатуурхаж чаддаггүй. Энэ хоёр улсын дунд байгаа Монгол Улстай ч хатуурхах ёсгүй юм. Монголд хамаагүй хатуурхвал бид транзит гэрээнээс гарахад л манайхтай агаарын харилцааны хэлэлцээргүй улсын онгоцууд Монголыг тойрч нисэхээс өөр аргагүй болох бөгөөд нэлээд хэсэг нь Европын холбооны улсуудын онгоц байх боломжтой. Транзит гэрээнээс гарснаар Монгол өнгөрөлтийн нислэгийн зах зээлээ алдаж хохирох нь юу л бол. Манайхыг арга буюу тойрч явж байгаа гэрээ бүхий улсуудын агаарын хөлгүүд цаана нь маш олон бий. Харин ч агаарын харилцааны хэлэлцээрийн үед наймаалцах давуу эрхийг олж авах болно. Нэгэнт ашигтайгаар гэрээнүүдээ байгуулж дуусаад транзит гэрээндээ эргэн нэгдсэн ч болохгүй зүйлгүй билээ. Монгол Улс хэдий жижиг ч гэсэн өвөг дээдсээс үлдээсэн уужим нутаг, алтан байрлалынхаа ачаар олон улсын аэрополитикт өөрийн байр суурьтай байх боломж бий. Бусдын өгсөн гэрээний төсөл болгоныг тонголзон зураад байлгүй өөрийн санал, ашиг сонирхлоо түлхүү хавчуулах бололцоо ч бий юм. Гол нь үүнийг зөв тактикаар зөв цагт нь хийх учиртай байдаг. Гэрээний төслийг тохирно гэдэг маань баталж байгаа хэрэг биш. Үүнийг Засгийн газраас дахин авч үзэхээр буцааж болно. УИХ батлалгүй буцаасан ч болно. Европ Монголын хоорондох агаарын тээврийн зах зээлд онгоц л нисч байвал хамаа байж уу гэж боддог хүн олон бий. Гэвч дэлхийн улс орнууд хэний онгоц нисч байгаад хамгийн их ач холбогдол өгдөг нь цаанаа их нарийн учиртай. Олон учир шалтгаан байгаа боловч хамгийн гол нь хэний тал энэ зах зээлээс олсон ашгаас татварыг нь хураах вэ гэдэгт л улс орнуудын өрсөлдөөний цаад утга оршиж байдаг. Төрийн зүгээс үндэсний бизнесээ дэмжих үндсэн мотив бол ердөө энэ л юм. МИАТ компани бүрэн хувьд шилжсэн ч Монголын төр түүнээс ахиухан татвар авахын тулд эрх ашгийг нь олон улсын түвшинд хамгаалж л байх ёстой юм. KLM-ийн эрх ашгийг хамгаалах ажлыг хамгийн сайн гүйцэтгэдэг Голландын төр агаарын тээвэр аялал жуулчлалаас үндсэн төсвөө бүрдүүлж байна. Монгол Улс агаарын харилцааны хэлэлцээрийг тохирох асуудлыг хэн нэгэн эрхтэн дархтаны гадаад айлчлалын шоуны хэсэг болгож гурилдалгүй нухацтай хандаж, нямбай судлан, чамбай хийж баймаар санагддаг. Агаарын харилцааны хэлэлцээр бол улсын гадаад бодлогын маш том бүрэлдэхүүн хэсэг, аэрополитикийн амин сүнс нь байдаг. Аэрополитик бол хоёрдугаар дайнаас хойш дэлхийн хэмжээнд далайн тэнгисийн политикийн халааг авсан голлох улс төрийн мэтгэлцээн, наймаа, тохиролцооны асуудал болоод байгаа билээ. Манайд аэрополитик гэж одоо байна уу байхгүй байна уу гэдэг нь М.Энхсайханы үзэглэсэн хэлэлцээрийг Монголын төр, засаг буцаах уу, үгүй юу гэдгээс харагдах биз ээ. Төр засгийн зүтгэлтнүүд ч гэсэн үндэсний эрх ашгаа зөвхөн үгээрээ бус үйлдлээрээ давхар дээдэлж сурвал сайн сан билээ.
Ц.Бат (Агаарын болон Сансрын Хуулийн Институт МкГилл Их Сургууль Монтреаль хот,) 
