№71 (16036)     
1935 оны гуравдугаар сарын 26.
Оновчтой технологи

<< Оновчтой технологийг боловсруулах, нэвтрүүлэх ажил хангалтгүй байгаагаас хэрэгцээний шаардлага хангахгүй бүтээгдэхүүн үйлдвэрлэх, хөдөлмөр, материалын нөөцийг үр ашиг багатай зарцуулахад хүргэдэг ноцтой дутагдал арилахгүй байна. Үүнийг манай салбарын яамд, эрдэм шинжилгээний байгууллагууд ухамсарлан ойлгож ажиллах цаг болсон байна >> гэж МАХН-ын Төв Хорооны IX бүгд хурал дээр нөхөр Ж. Батмөнх анхааруулан заасан билээ. Аливаа үйлдвэрлэлийн явцад технологийг нарийн чанд мөрдөж чадвал бүтээгдэхүүний чанарыг өндөр байлгах бололцоо бүрдэж, гологдол гарах замыг найдвартай хааж болно. 

Улс ардын аж ахуйд техникийн түвшин дээшилж, тэдгээрийн хоорондын уялдаа холбоо гүнзгийрч, үйлдвэрлэлийн технологид тавих шаардлага нэмэгдэж байна. Юуны урьд нэгэнт боловсруулан мөрдөж байгаа технологийг нарийн баримталж сурах, технологийн сахилга сул байгаа дутагдлыг арилгах нь чухал байна. Тухайлбал, хөдөө аж ахуйд хөрсний агрохимийн шинжилгээнд тохируулан тухайн бүс нутгийн нөхцөлд тохирсон бордоо, услалтын өвөрмөц технологийг боловсруулж мөрдөөгүйгээс үнэт бордоог үргүй зарцуулах, услах системүүдийн хүч чадлыг дутуу ашиглах зэргээр хөдөө аж ахуйн нэгдэл, зарим сангийн аж ахуйд ургац алдсаар байна. Малын тоог өсгөх, ашиг шимийг нэмэгдүүлэх талаар дорвитой ахиц гарахгүй байгаагийн нэр шалтгаан нь зоо мал эмнэлгийн журам шаардлагыг сахидаггүй, хээлтүүлэх, төл бойжуулах, арчилж маллах эрүүлжүүлэх ажлын технологийг хайхрахгүй, хагас дутуу мөрддөг зэргээс болж байна. Түүнчлэн арьс шир, модон материалыг зориулалтын дагуу нарийн ангилж, тус бүрт нь таарсан оновчтой технологиор боловсруулдаггүйгээс чанарын шаардлага хэр бүр хангахгүй байна. 

Аж үйлдвэрт ч боловсронгуй технологитой мөртлөө түүнийг чанд мөрдөхийн оронд шат дамжлагыг алгасах, орлуулах зэргээр хялбарчилдаг дутагдал нэг биш гарсан байна. VII таван жилийн эхний дөрвөн жилийн байдлаар материал, түүхий эд, түлш, шатахуун, эрчим хүч арвилан хэмнэх төлөвлөгөө 27 хувь тасалдаж байгаа нь технологийг чанд мөрдөж чадаагүйгээс нэлээд хэмжээгээр хамаарчээ. 

Үйлдвэрлэлийг технологийн дагуу явуулах бэлтгэлийг шуурхай хангадаггүйгээс мод, металл, шил, шаазан эдлэл, орон нутгийн ахуйн үйлчилгээ комбинатуудын оёдлын зүйлийн хийц, чанар нь хүн амын хэрэгцээний шаардлагаас хоцорч байна. Улаанбаатар хотын нэлээд үйлдвэр, эрдэм шинжилгээний байгууллагын сүүлийн хоёр жилд зохион бүтээсэн шинэ, шинэчилсэн бүтээгдэхүүний бараг тавны гурвыг дээрх шалтгаанаар үйлдвэрлэлд нэвтрүүлсэнгүй. 

Орчин үеийн эрэлт хэрэгцээний дагуу үйлдвэрлэл техникийн болон өргөн хэрэгцээний барааны чанарыг сайжруулахад түүхий эд, материалын шинж чанар, тухайн үйлдвэрийн техник, тоног төхөөрөмжийн онцлогийг тусгасан оновчтой технологийг боловсруулж чанд мөрдөж хэвших шаардлагатай байна. Нэгэнт мөрдөж байгаа технологийг шинжлэх ухаан, техникийн дэвшлийн дагуу боловсронгуй болгох талаар ч байнга анхаарч ажиллах ёстой. Технологийг оновчтой боловсронгуй болгохын үүднээс үйлдвэрлэлийн технологийн одоогийн түвшинг аттестатчилан бодитой үнэлж, түүнийг цаашид сайжруулах чиглэлийг шинжлэх ухааны үндэслэлтэй тогтоох талаар Үнэ, стандартын улсын хороо, аж ахуйн салбарын яам, тэдгээрийн дэргэдэх эрдэм шинжилгээний байгууллага, тусгай газрууд бүтээлч санаачилга гаргаж тодорхой ажил зохиох хэрэгтэй байна. 

Түүхий эд, материалыг иж бүрэн боловсруулж хаягдалгүй ашиглах, бүтээгдэхүүн үйлдвэрлэх арга ажиллагааг сайжруулж хөдөлмөр хэмнэх, үзэмж чанарыг нь дээшлүүлэх, зардал багасгаж, өгөөж ихэсгэх нь технологийг боловсронгуй болгох үндсэн чиглэл байх ёстой. 

Мал аж ахуй, газар тариалангийн үйлдвэрлэл, аж үйлдвэрийн технологийг боловсронгуй, оновчтой болгоход эрдэм шинжилгээний байгууллага, мэргэжилтэн, шинийг санаачлагчдын хүчийг төвлөрүүлж, материаллаг үйлдвэрлэлийн технологийн талаар хийх шинжилгээ, судалгааны ажлын хүрээг өргөтгөж, амьдрал, үйлдвэртэй нягт холбовол зохино. Түүнчлэн мөрдөж байгаа технологийг боловсронгуй болгох даалгаврыг үйлдвэр, завод бүрийн жил, таван жилийн төлөвлөгөөнд тусгаж, улмаар уг ажлыг улс ардын аж ахуйн хэмжээнд уялдуулан зохицуулах, технологийг туршиж тогтворжуулах, баримт бичгийг боловсруулах ажлыг нэгдсэн аргачиллаар зохион байгуулах хэрэгтэй байна. Шинээр ашиглалтад оруулах фабрик, заводын үйлдвэрлэлийн ажиллагааны бэлтгэлийг чамбай хангаж, технологийг сайтар зүгшрүүлэн тогтворжуулсны үндсэн дээр бүтээгдэхүүнийг олноор үйлдвэрлэх асуудал шийдвэрлэгдэх ёстой. 

Оновчтой технологийг боловсруулж нэвтрүүлэхэд хамт олон, хүн бүрийг татан оролцуулах талаар материаллаг болон оюун санааны сонирхол, урамшуулал тогтоох асуудлыг аж ахуйн механизмыг боловсронгуй болгох эдийн засгийн туршилтын хүрээнд хэрэгжүүлэх талаар холбогдох байгууллага бүтээлч эрэл хийж шийдвэрлэх ёстой. Технологи оновчтой, өгөөж сайтай байх эсэх нь түүнийг шууд гардан гүйцэтгэдэг ажилчин, инженер, технологичдоос хамаардаг учир хүмүүсийн технологийн мэдлэг, сахилга хариуцлагыг дээшлүүлэхийг онцгой анхаарах хэрэгтэй. Үйлдвэрлэлийн дамжлага, ажлын байр бүрт технологийн карт ашиглах загварыг хийгээд ил тавьж, түүнийг заавал ашиглаж хэвшүүлэх, материал, түүхий эд, химийн урвалж зэргийн чанар байдлыг тухай бүр шинжлэн, технологийн процессыг лабораторийн аргаар удирдахыг инженертехникийн ажилтнууд ажлынхаа үндсэн арга барил болговол зохино. Улс, ардын аж ахуйн бүх салбарт технологийг мөрдөх сахилгыг чангатгах, технологийг хуучирч хоцрохоос сэргийлэх, оновчтой шинэ технологи нэвтрүүлэх талаар ардын хяналтын байгууллага, ШУА, хүрээлэнгүүд далайцтай ажиллах ёстой. 

Үйлдвэрлэлийн технологийг улам боловсронгуй, оновчтой болгож, түүнийг мөрдөх сахилгыг чангатгаж, бүтээгдэхүүний чанар, үр ашгийг тууштай дээшлүүлэх нь чанарын удирдлагын гол арга, сахилга хариуцлагыг дээшлүүлэх хөшүүрэг, шинэ нөөц бололцооны ширгэшгүй эх булаг учраас үүнд үйлдвэр, аж ахуйн газрын захиргаа, нам, олон нийтийн байгууллага, хамт олны анхаарал, санаачилга ямагт чиглэж байх ёстой. 

