№280(16557)         
1986 оны арван нэгдүгээр   сарын 22.
Хамтын тэмцлийн эрх   ашиг

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр, Жамбын Батмөнх тэргүүтэй манай нам, төрийн төлөөлөгчдийн БНАСАУ-д хийсэн албан ёсны, найрсаг айлчлал өндөр үр дүнтэй болж, амжилттай дууслаа. 

Ихэд хөгжсөн эдийн засаг, шинжлэх ухаан техникийн дорвитой бааз, батлан хамгаалах найдвартай потенциал бүхий олон улсын хүчирхэг цогцос болсон Дэлхийн социализм нь манай үеийн дэвшлийн гол хөдөлгүүр бөгөөд социализмын давшингуй түүхэн их алхааг эрчимжүүлэхэд социалист орон бүрийн идэвхтэй бодит хувь нэмэр, тэдгээрийн хоорондын нягт хамтын ажиллагаа шийдвэрлэх хүчин зүйл болж байдаг билээ. Ази тивд сайн хөршийн ёсоор найрамдан оршигч хоёр социалист орон БНМАУ, БНАСАУ-ын хувьд энх тайван, социализмын ариун дээд үзэл санааны төгс ялалтын төлөө хамтын тэмцлийн эрх ашиг мөн л юу юунаас эрхэм чухал юм. 

Дэлхийн социализмын байр суурийг улам бэхжүүлэх, дайн ба энхийн асуудлыг оновчтой зөв шийдвэрлэх, цөмийн зэвсэглэлээр улайран хөөцөлдөж, түүнийг сансарт хүртэл дэлгэрүүлэхийг хичээж, цэргийн талаар давуу болох гэсэн АНУ-ын хүчээр түрээ барих оролдлогыг хамтын чармайлтаар хазаарлан няцаах, цөмийн зэвсгийг 2000 он хүртэл устгах программыг амьдралд хэрэгжүүлэхэд чиглэсэн ЗСБНХУ-ын зоримог, оновчтой саналуудыг хэрэгжүүлэхэд болон БНМАУ, БНАСАУ-ын нам, төрийн энх тайванч гадаад бодлого, ялангуяа Азийн аюулгүй байдлыг хамтын хүч, санаачилгаар бататган бэхжүүлэх үйлсийг эрчимжүүлэх талаар тус тивийн ах дүү хоёр социалист орны удирдагчид санал нэгтэй байгааг БНМАУ-ын нам, төрийн төлөөлөгчдийн БНАСАУ-д хийсэн албан ёсны, найрсаг айлчлалын бүхий л үйл явц яруу тодоор нотлон харууллаа. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Жамбын Батмөнх тэргүүтэй манай нам, төрийн төлөөлөгчдийн айлчлалын үеэр БНМАУ, БНАСАУ-ын хоорондын найрамдал, хамтын ажиллагааны тухай Гэрээнд гарын үсэг зурсан нь марксизмленинизм, социалист интернационализмын зарчимд бат тулгуурласан хоёр орны ард түмний найрамдлыг тал бүрээр хөгжүүлж, МАХН, СХН-ын сүүлчийн их хурлуудаас дэвшүүлсэн нийгэм эдийн засгийг эрчимтэй хөгжүүлэх зорилтуудыг шийдвэрлэх үйлсэд болон энх тайван, бух нийтийн аюулгүй байдлын эрх ашгийн үүднээс олон улсын тавцан дээр хамтын ажиллагаагаа улам өргөжүүлэхэд тааламжтай сайхан хэтийн төлөвийг нээж, хоёр орны харилцааг чанарын шинэ шатанд гаргаснаараа Ази болон дэлхий дахинд энх тайван, социализмын байр суурийг бататгаж, хүч нөлөөг нь дээшлүүлэхэд бас нэг чухал хувь нэмэр боллоо гэж монголын ард түмэн үзэж байна. 

<< Харилцан ашигтай байх үндсэн дээр худалдаа хөгжиж, улс, олон нийтийн байгууллагуудын хоорондын хэлхээ холбоо өргөжиж, соёл, спортын солилцоо идэвхжиж байна. Энэ нь монгол, солонгосын ард түмний сайн сайхны төлөө, империализмын түрэмгий явууллагын эсрэг явуулж буй бидний хамтын тэмцлийн эрх ашигт нийцэж байна гэдэгт бид итгэл төгс байна >> гэж нөхөр Ж. Батмөнх Пхеньянд болсон солонгос, монголын найрамдлын цуглаан дээр үг хэлэхдээ цохон дурдлаа. 

Хоёр орны нам, төрийн удирдагчдын элэгсэг дотно уулзалт ярианы нэг гол сэдэв нь Ази тивийн улс төрийн асуудал байлаа. Ази, Номхон далайн бүс нутгийн байдал нэн ээдрээтэй хэвээр бөгөөд түгшүүрийн голомт өсөн нэмэгдсээр байгааг нөхөр Жамбын Батмөнх, Ким Ир Сек нар онцлон заагаад энэ нь уг бус нутгийг энх тайван, социализм, үндэсний эрх чөлөөний хүчний эсрэг түрэмгийллийн талбар болгон хувиргах гэсэн империалист харгис бүлгийнхний балмад бодлогын уршиг мөн болохыг тэмдэглэж Зүүн Ази, Номхон болон Энэтхэгийн далайд АНУ цэрэг зэвсгийнхээ хүчийг асар ихээр нэмэгдүүлж, түрүүлж цохилт өгөх цөмийн хэрэгсэл байрлуулж, цэрэг улс төрийн зүсэн бүрийн эвсэл холбоо, эдийн засгийн явцуу бүлэглэл байгуулахыг махран оролдож байгааг эрс хатуу буруушаав. 

Азийн том, жижиг аль ч улс орны аюулгүй байдлыг хангахын тулд үүнд дөхөмтэй бүхий л арга замыг хамтран сүвэгчилж, харилцан ажиллах сайн хөршийн шударга зарчмыг манай нам тууштай баримталж байдаг бөгөөд МАХН-ын дэвшүүлсэн Ази, Номхон далайн улс хоорондын харилцаанд хүч үл хэрэглэх механизм бий болгох тухай санаачилга нь Азийн аюулгүй байдлын асуудалд иж бүрэн хандах, Ази, Номхон далайн бүс нутгийг олон улсын аюулгүй байдлын бүх талыг хамарсан систем бий болгох үйл явцад хамруулах талаар ЗХУ-ын дэвшүүлсэн санаачилга, Азийн ах дүү социалист орнуудын тодорхой санал санаачилгууд, түүний дотор гал зогсоох тухай хэлэлцээрийг энх тайвны хэлэлцээрээр солих, Солонгосын умард, өмнөдийн хооронд өргөн яриа хэлэлцээ явуулах, тэдгээрийн хооронд харилцан үл довтлох тунхаглал байгуулах, түүнчлэн Солонгосын хойгийн цөмийн зэвсэггүй, энх тайвны бүс болгох талаар Солонгосын Хөдөлмөрийн Нам, БНАСАУ-ын засгийн газраас дэвшүүлсэн санал санаачилгатай нийцэж байгаа билээ. 

Бүс нутгийн байдлыг зохицуулж түгшүүртэй байдлыг намжаах цөмийн зэвсэг дэлгэрүүлэн газар авахуулах замд хориг тавих Номхон далайд цэргийн флотын идэвхжилийг багасгах, зэвсэгт хүчин, ердийн зэвсэглэлийг хорогдуулах энэ бүс нутагт итгэлцэх, хүч үл хэрэглэх арга хэмжээг боловсруулах тухай Владивостокт ЗХУ-ын дэвшүүлсэн өргөн дар хүрээтэй саналууд нь Ази, Номхон далайн өргөн уудам нутагт бат найдвартай энх тайван, тогтвортой байдал бий болгоход нэн чухал ач холбогдолтой юм гэдэгт хоёр орны ард түмэн гүн итгэж байна. 

Азийн энх тайван, аюулгүй байдлыг хамтын хүчээр хангах үйл хэрэгт Азийн орнуудын улс төрийн нам, парламент, олон нийтийн байгууллагууд их үүрэг гүйцэтгэх ёстой гэж БНМАУ үзэж, улмаар Азийн орнуудын өргөн олон нийтийн төлөөлөгчдийг оролцуулсан нийт Азийн чуулга уулзалт зохиох, Ази, Номхон далайн орнуудын коммунист, ажилчны намуудын зөвлөлдөх уулзалтад бэлтгэхийн чухлыг Солонгост хийсэн айлчлалынхаа үеэр нөхөр Ж. Батмөнх дахин нотлон дурдлаа. 

<< Солонгосын ард түмэн. . . монголын ард түмэн болон социалист орнууд, дэлхийн энхийг эрхэмлэгч бүх улс түмэнтэй нэгдэн нягтарч империализмгүй, дайн дажингүй энх амгалан цэцэглэн хөгжиж буй шинэ ертөнцийг цогцлон байгуулахын төлөө тууштай тэмцэх болно >> гэж нөхөр Ким Ир Сен солонгос, монголын найрамдлын цуглаан дээр хэлсэн байна. Интернационалч хэлхээ холбоо, хамтын ажиллагааны уламжлалт барилдлагаатай, анги нэгт ахан дүүс болсон БНМАУ, БНАСАУ-ын ард түмэн, нам, төрийнхөө гадаад, дотоод бодлогыг хэрэгжүүлэхэд шинэ шинэ ялалт байгуулж гялалзсан амжилт олох нь дамжиггүй юм. 

