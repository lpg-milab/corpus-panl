№156 (16119)         
1985 оны зургадугаар сарын 29.
Хөдөлмөрийн улирал

Их, дээд, тусгай мэргэжлийн дунд, техник мэргэжлийн сургуулийн олон мянган оюутан, сурагч анги дэвших шалгалтаа өгч дуусах дөхлөө. Тэдний олонхи нь социализм бүтээн байгуулалтын фронтод үр бүтээлт хөдөлмөр гэдэг бас нэгэн нэр төртэй шалгалтад орохоор завдаж байна. Ерөнхий боловсролын дунд сургуулийн пионер сурагчид дэлгэр зуны найртай сайхан улиралд тав тухтай амран чийрэгжихийн сацуу сурч мэдсэнээ амьдрал үйлдвэрлэлтэй холбохоор хөдөлмөрийн талбарт аль хэдийнэ гарчээ. 

Өнгөрөгч онд зуныхаа амралтаар дээд, тусгай дунд, техник мэргэжлийн сургуулийн найман мянга шахам оюутан, сурагч олон барилга байгууламж, үйлдвэрийн цех, хөдөө аж ахуй нэгдэл, сангийн аж ахуйд ажиллаж хорь гаруй сая төгрөгийн ажил хийсэн юм. Мөн хөдөлмөрийн 1400 гаруй бригадад ерөнхий боловсролын сургуулийн 61 мянга гаруй сурагч ажиллаж малын хашаа барих, худаг ус гаргах, төмс, хүнсний ногоо тарих, арчлахад үр бүтээлтэй ажиллаж, мал маллаж арвин сүү сааль, цагаан идээ бэлтгэж хүнсний нөөц арвижуулахад хувь нэмрээ оруулав. 

Энэ зун 8000 шахам оюутан, сурагч арван гурван аймаг, дөрвөн хотод хөдөө аж ахуй, барилга болон улс ардын аж ахуй, соёлын бусад олон салбарт ажиллаж хөдөө аж ахуйг хөгжүүлэн, хүнсний зорилтот Программыг хэрэгжүүлэхээр шамдан хөдөлмөрлөх болно. 

Оюутан, сурагчид хөдөлмөрлөхийн сацуу яриа хийж, концерт тоглон, спортын нөхөрсөг уулзалт тэмцээн зохиож, хөдөлмөрчдийн боловсрол, мэдлэгийн санг баяжуулах үүрэгтэй. Оюутны отряд ерөнхий боловсролын сургуулийн сурагчдыг бүрэлдэхүүндээ авч ажиллуулан өсвөрийн үеийнхнийг хүмүүжүүлэх үйл хэрэгт хувь нэмрээ оруулдаг сайхан уламжлал сүүлийн жилүүдэд тогтов. Оюутны отрядын бүрэлдэхүүнд орж ажилласан нэгэн хүүхдийн ээж Улсын их сургуулийн ХЗЭ-ийн хороонд ирүүлсэн захидалдаа: << Хүүгийнхээ зуны амралтыг үр ашигтай өнгөрүүлэхэд бидэнд туслалцаа дэмжлэг хэрэгтэй байсан юм. Тэр туслалцааг Монгол улсын их сургуулийн эдийн засгийн факультетийн нягтлан бодогчийн III курсийн оюутнууд үзүүллээ. Хүү минь отрядад явж ирснээс хойш хичээл номондоо дуртай хийж оролдох юмтай, баяр хөөртэй байх боллоо. Тэр хамт явсан ах, эгч нараа байнга дурсан ярьдаг. Төрсөн ах, эгчийн хайраар хүүг минь халамжлан анхаарч, сайхан сэтгэлээр бидэнд тус хүргэсэн оюутан залуучууд та бүхэнд чин сэтгэлээсээ баярлаж байна >> гэжээ. 

Булган аймгийн Баяннуурын тэжээлийн аж ахуй Хэнтий аймгийн худалдаа, бэлтгэлийг удирдах газар зэрэг оюутан, сурагчдын хөдөлмөрийн отрядыг үлгэр жишээ хүлээн авч ажлын фронтыг нь эртнээс бэлтгэн сайн зохион байгуулж. тэднийг ажиллахын сацуу тав тухтай амрах бололцоо нөхцөлөөр хангадаг байгууллага олон бий. 

Оюутан сурагчдын хөдөлмөрийн улирал нь нэг ёсны амьдралын их сургуулийн салшгүй хэсэг бөгөөд өсвөр залуу үеийнхний хичээлээр үзсэнээ практикаар бэхжүүлэх, хөдөлмөрийн дадлага туршлага эзэмших, бие даах, бие биедээ сэтгэл харамгүй туслах, ёс суртахууны хувьд хүмүүжин төлөвших чухал үе байх ёстой. Тийм учраас илгээж байгаа газар төдийгүй хүлээн авч байгаа үйлдвэр, аж ахуйн захиргаа, нам, олон нийтийн байгууллага оюутан, сурагчдад байнга тусалж, анхаарал халамж тавьж байх хэрэгтэй юм. 

Гэтэл оюутан, сурагчдын хөдөлмөрийн отрядын аж ахуй, зохион байгуулалт, хүмүүжлийн ажилд тавих анхаарал газар бүр жигд сайжирч чадаагүй байна. Дундговь аймгийн Өлзийт суманд ажиллахаар очсон Улсын их сургуулийн оюутны нэг отрядад гэрээнд заасан хашаа барих ажлыг өгөлгүй олон хоног сул зогсоосны эцэст тэднийг Сайнцагаан сумын айл өрхөөр тарааж ажилгүй шахам байлгаад буцааж байжээ. Мөн аймгийн Өндөршил сум, Эрдэнэт хотын Улаантолгойн сангийн аж ахуйд ажиллахаар очсон отрядуудыг барих барилгын зураг бэлэн болоогүй гэсэн шалтгаанаар хоёр долоо хоног ажилгүй байлгасан байна. Энэчлэн 1984 онд 2400 гаруй хүн өдрийн сул зогсолт гарч 210 гаруй мянган төгрөгийн ажил хийх боломж алдлаа. Мөн оюутан, сурагчдыг орон байр, хоол хүнсээр гачигдуулах, уналгаар саатуулах, амралт, чөлөө, цагийг нь тав тухтай өнгөрүүлэх нөхцөл бололцоог үл хайхрах ноцтой дутагдал гаргаж байв. Энэ бүхнийг таслан зогсоож аж ахуйн байгууллагыг удирдах нөхөд гэрээгээр хүлээсэн үүргээ заавал биелүүлдэг байх нь чухал. Намын байгууллага түүнд нь хатуу хяналт тавьж холбогдох арга хэмжээг шуурхай авч байвал зохино. Түүнчлэн хөдөлмөрийн талбарт ажиллаж байгаа оюутан сурагчдынхаа хойноос сургуулийн захиргаа байнгын анхаарал тавьж байх хэрэгтэй. 

Оюутан, сурагчдын энэ жилийн хөдөлмөрийн улирал МАХН-ын Төв Хорооны X бүгд хурлын шийдвэрийг бүтээлчээр хэрэгжүүлэх, дэлхийн залуучууд, оюутны XII их наадмыг ажлын амжилтаар угтах уриан дор эхэллээ. 

Хөдөө аж ахуйг тогтвортой хөгжүүлэх, түүний материаллаг баазыг бэхжүүлэх, мал аж ахуйн бүтээгдэхүүнийг нэмэгдүүлэх, үйлдвэрлэлийн үр ашгийг дээшлүүлэх, хүн амын хүнсний хангамжийг сайжруулах талаар зорилтот Программд дэвшүүлсэн зорилтыг хэрэгжүүлэхийн төлөө тэмцэл оюутан, сурагчдын отрядын ажлын нэн чухал бүрэлдэхүүн хэсэг, социалист уралдааны гол сэдэв мөн. 

Зуны хөдөлмөрийн явцад ирээдүйн мэргэжилтнүүдэд ажил хөдөлмөрийн арга барил, дадал эзэмшүүлж, арвич хямгач үйл ажиллагаа, хөдөлмөр зохион байгуулалтын дэвшилт хэлбэр, аж ахуйн тооцооны үндсийг зааж сургахыг онцгой анхаарвал зохино. 

Оюутан, сурагчдын хөдөлмөрийг тэр бүр оновчтой ашиглаж чадахгүй түүнийг зөвхөн ажлын нэмэгдэл хүч төдий ойлгодог хандлагыг хэрхэвч гаргаж болохгүй. 

Зуны амралтаар оюутан, сурагчдын хийх хөдөлмөр нь социалист шинэ хүн өсч бойжих, өнөөдрийн сурагч, оюутны маргааш хүлээн авах нэр хүндтэй бөгөөд хариуцлагатай ажил үйлсийн гараа учраас бүх шатны сургуулийн нам, захиргаа, ХЗЭ, ҮЭ-ийн байгууллагууд оюутан, сурагчдын отрядыг өндөр зохион байгуулалттай, бэлтгэл сайтай гаргахыг онцгой анхаарвал зохино. 

