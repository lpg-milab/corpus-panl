 Юун эд эрхтэн, манайхан амь насаа ч даатгуулж сурахгүй байна

"МИГ даатгал" компанийн захирал Ж.Бат-Орших "Ярилцъя" булангийн энэ удаагийн зочноор уригдлаа. Даатгал бол хүмүүсийн сонгодог амьдралын нэгэн том өнгө төрх.
Гэвч манайд энэ салбар урт удаан, хүнд бэрх зам туулан арай ядан хүмүүсийн уураг тархи руу наалдах анхны даваануудаа давж эхэлж байна уу гэмээр харагдана. "МИГ даатгал" компани өрсөлдөөн дунд чанга чанга хашгиран уулгалж давхиагүй, эгэл атлаа жинтэй, чилийсэн 10 жилийн түүхтэй аж. Удахгүй тэд мөн л даруухнаар баяраа тэмдэглэнэ. Ингээд захирлын ярианд анхаарлыг тань хандуулъя. 
-Даатгалын системийг хүмүүс одоо л сонирхож эхэлж байна. Урьд нь яагаад ч юм амьдралдаа төдийлөн ойртуулж ирдэггүй, ухаж төнхөж судлахыг ч боддоггүй байсан шиг ? -Тийм шүү. Социализмын үед бүх өмч төрийн мэдлийн байлаа. Ийм нөхцөлд аливаа өмчид хохирол гарахад улс хариуцаж, өмч хөрөнгө сүйдэх нь улсад л хамаатай мэтээр явж ирсэн. Харин манай орон зах зээлийн системд шилжиж, өмч хувьчлал явагдаж, өнөө үед өмчийн дийлэнх нь хувьд шилжсэнээр аж ахуйн нэгж, иргэдийн анхааралд даатгал гэдэг ойлгоц бий болж байна. Өөрөөр хэлбэл, өмч хөрөнгөө элдэв эрсдлээс хэрхэн хамгаалах вэ гэдэг асуудал хувийн өмчтөний сэтгэхүйд бий боллоо гэсэн үг. Энэ дагуу сүүлийн жилүүдэд даатгалын хамралт нэмэгдэж, даатгуулагчдын тоо өсч байна. -Монголд олон даатгалын компани үйл ажиллагаа явуулдаг. Тэдэн дотроос танайх юугаараа давуу вэ. Ер нь даатгал бидний амьдралд юу өгдөг юм гэх мэт асуудлуудаар ярилцъя гэж таныг урьсан юм. Эхлээд өөрийгөө манай уншигчдад танилцуулахгүй юу? -Намайг Бат-Орших гэдэг . 1982 онд хуучнаар ЗХУ-ын Новосибирск хотын Худалдааны дээд сургуулийг худалдааны эдийн засагч мэргэжлээр төгсч, 1990 он хүртэл Сангийн яаманд мэргэжилтнээр ажиллаж байгаад 1990-1991 онд ХБНГУ-ын Мюнхен хотод даатгалын чиглэлээр дээд курс дүүргэж, Монгол даатгал компанид 1991-2004 он хүртэл менежерээс Тэргүүн дэд захирлаар ажиллаж байлаа. 2004 оноос МИГ Даатгал компанид Ерөнхий захирлын албыг хашиж байна даа. -Монголд хэр олон даатгалын компани үйл ажиллагаа явуулдаг вэ? -Монгол Улсын Даатгалын тухай шинэчлэгдэн батлагдсан хуулийн дагуу одоогийн байдлаар албан ёсоор ердийн даатгалын үйл ажиллагаа эрхлэх тусгай зөвшөөрөл авсан 14 компани байгаа. -Танай хамгийн том харилцагч? -Манай компани сүүлийн жилүүдэд үйл ажиллагаагаа нэлээд эрчимжүүлж, өөрийн компаниа олонд таниулж чадсанаар тодорхой тооны харилцагчтай болж, тэдэндээ байнгын даатгалын үйлчилгээ үзүүлж байна. Хамгийн том харилцагч гэвэл МИАТ, Мобиком, Геомандал, Фалкон дриллинг, Эрдэнэ Монгол, А-Жет, ЭХБУТрест ХХК, Ланддрилл, Монсам, Анод банк, Сентрал Монголиа Эйрвэйз гэх мэт аж ахуйн нэгжүүд байна. -Уул уурхайн компаниуд даатгалд нэлээн хамрагддаг гэж хэлэх шиг болсон? -Манай улсын уул уурхайн салбаруудад гадны хөрөнгө оруулалт их орж ирж байна. Үүнтэй уялдаж гадны хөрөнгө оруулагчид даатгалд хамрагдах нь нэмэгдэж байгаа. -Даатгалын хууль эрх зүйн орчин хэр тааламжтай вэ? -Даатгалын тухай хууль 2004 онд шинэчлэгдэн батлагдсан. Энэ хуулийн дагуу даатгалын үйл ажиллагааг төрөөс хянан зохицуулж байна. Гэхдээ учир дутагдал бий. Тухайлбал, заавал даатгалын хэлбэрүүдээр ялангуяа тээврийн хэрэгслийн болон бүх төрлийн хариуцлагын даатгалаар тусад нь хууль батлан гаргах шаардлагатай. -Даатгалын компаниуд тэгэхээр сурталчилгаа л их хийх хэрэгтэй юм байна даа. Эсвэл бас өөр арга байна уу. Яаж хүмүүсийн тархи руу нэвтрэх вэ? -Аливаа бизнест сурталчилгаа чухал. Гэхдээ учир утгагүй өөрийгөө дөвийлгөн магтах, үзэгчдийг төөрөгдүүлсэн сурталчилгаа хор хөнөөлтэй. Ганц жишээ хэлэхэд хадгаламж зээлийн хоршоодын хуурамч сурталчилгаанууд юунд хүргэснийг бид бүгд мэдэж байгаа. Тэгээд одоо үүнд манай хэвлэл мэдээллийнхэн, телевизүүд цөм буруутан болох хандлагатай байгаа. Миний хувьд байгууллагаа үнэн зөв ойлгуулсан, өөрийн үйл ажиллагаагаа бодитойгоор тайлбарласан сурталчилгааг түлхүү хийх ёстой гэж боддог. Бизнес бүр ямар нэгэн эрсдэл дагуулдгийг манай бизнес эрхлэгчид андахгүй. Иймд өөрсдийн бизнест учирч болохуйц эрсдлийг тараан байршуулах, эрсдлийг тооцох ухаанд суралцах нь юу юунаас илүү чухал санагддаг даа. -Банк, санхүүгийн байгууллагууд даатгалд ер нь нэлээн түлхүү хамрагддаг гэсэн. "Хадгаламжийн банк"-наас сая 14,2 тэрбум төгрөг алдагдсан хэрэг ид шуугиан тарьж байна. "Хадгаламжийн банк" танай харилцагч мөн үү. Хэрэв эднийх даатгуулчихсан байсан бол нааштай ямар нөхцөл байж болох вэ? -"Хадгаламжийн банк" манайд даатгуулаагүй. Ерөөсөө банкууд зөвхөн үндсэн хөрөнгөө л даатгуулж байгаа. Өөрсдийнхөө оффисын байр, ажиллагсдынхаа гэнэтийн ослыг л даатгадаг. -Үйл ажиллагаагаа даатгадаггүй гэсэн үг үү? -Яг одоо ер нь санхүүгийн чиглэлийн даатгал Монголд байхгүй ш дээ. Уг нь бий болох ёстой. Ерөөсөө олон улсын хэмжээнд банк болон даатгалын компаниуд хоршиж ажиллах явц түлхүү хөгжиж байгаа. Яагаад гэхээр нэг нь мөнгө олдог, нөгөө нь олсон мөнгийг нь арвижуулдаг. Дээрээс нь нөгөө даатгалын компани юу хийдэг вэ гэхээр, банкныхаа эрсдэлтэй үйл ажиллагааг даатгаад олон улсын давхар даатгалд давхар даатгачихдаг. Жишээлбэл одоо манай бүх арилжааны банкууд хүний мөнгө хадгалж байна. Гэтэл манайд чинь олон банкууд дампуурч байсан туршлага бий. Уг нь тэр хадгаламжийг даатгаад давхар даатгасан тохиолдолд хүмүүст ер нь айх аюул байхгүй ш дээ. Банк дампуурсан ч байсан даатгалаас авна. Тэгэхлээр ийм тогтолцоо манайд бий болох чиг хандлага байгаа. Одоо хадгаламжийн даатгалын хуулийн төсөл явж байгаа юм байна лээ. -Амь насны даатгал манайд хэр хэрэгжиж байна? -Амь насны даатгал бол ер нь хамгийн чухал даатгал. Гэхдээ хүмүүс бараг даатгадаггүй. Одоо хэн амь насны даатгал хийдэг гээч. Онгоцоор зорчиж байгаа зорчигчдын билетэнд хүчээр тулган хэдэн төгрөг авч энийг хийж байгаа. Тэгээд яахав дээ хөөрхий, манайд чинь онгоц сүйрч байсан тохиолдол хэд хэд гарч байсан. Тухайн үед бүгдэнд нь өгч байсан. Нөгөө "МИ 8"-ын осол байна. УИХ-ын гишүүн, нэг сайхан зурагчин гээд л олон хүмүүс нас барсан. Тэгэхэд хүн бүгдэд хорин сая төгрөг өгсөн. -Тэд даатгалтай байсан юмуу? -Даатгалтай байсан. Тэгэхэд чинь "МИ 8" онгоцоо МИАТ чинь даатгачихсан байсан байхгүй юу. Тэр нас барсан улсуудын ар гэрт бүгдэд нь өгсөн. Гадныханд нь 20 мянган доллар, монголчуудад нь 20 сая төгрөг өгсөн. Тэр битгий хэл амьд гараад бэртэж гэмтсэн хүмүүст хүртэл мөнгө өгсөн ш дээ. -Зарим нь ослын үеэр халаасанд байсан хөөрөг маань харлачихсан байна, олон саяын хөөрөг байсан энэ тэр гээд ярьж л байсан. Сонин юм энэ хорвоод мөн их болно шүү? -Аан, нээрээ тэгж байсан. Тэр зүйлийг угаасаа онгоцны даатгалын практикт яадаг гээч. Би үнэтэй юм авч явж байж болно. Тэгвэл би тусад нь хэлж тэмдэглүүлэх ёстой. Ер нь тээш алдагдахад олон улсын жишиг бий л дээ. Килограммыг нь 20 доллараар бодоод өгдөг. Тэрэн дотор илүү үнэтэй юм байх юм бол тусад нь тэмдэглүүлж, даатгуулж байх ёстой. -Үнэтэй хөөрөг, гаанс, алмаз мэтийн үнэт эрдэнийг даатгуулах харилцагчид олон уу? -Манайхан үнэт эдлэлийг үзэсгэлэнгийн журмаар гадаад оронд гаргах тохиолдолд л даатгах нь бий. Тэрнээс хувь хүн ер нь үнэт эдлэлээ даатгуулсан тохиолдол ховор доо. -Манай төр архи үйлдвэрлэдэг, алт ухдаг компаниудаа болохоор анхаараад л, нэг үгээр элгэндээ байлгаад байдаг. Тэгсэн атлаа олон жилийн турш хийж байгаа зүйлээ нийгмийн ухамсарт суулгах гэж ажилладаг, тэр бүр хүмүүс ойлгодоггүй иймэрхүү бизнесийнхнийг орхичихдог. Төрөөс нэг ийм л дэмжлэг өгчихөөсэй гэж бодох юм байдаг уу? -Би тэр талаар боддог юм. Юу гэж боддог гээч. Даатгал бол төрийн ачааллыг аягүй хөнгөлж өгдөг салбар ш дээ. Ерөөсөө төр хууль эрхийн актаараа л дэмжих хэрэгтэй. Тэгэх юм бол ард иргэд нь тэрэнд хамрагдана. Дараа нь байгалийн, янз бүрийн эрсдлээс учирсан хохирлыг төр нуруун дээрээ үүрэх биш, даатгалын компани нуруун дээрээ үүрээд нөгөө хуримтлуулсан фондоороо нөхөөд өгчихнө. Төр тэрэнд сэтгэл санааны эд материалын ямар ч дарамт үзэхгүйгээр л болчих ёстой байхгүй юу. Тэгэхээр ийм хууль эрхийн тогтолцоог цаашаа хийж өгөөсэй гэж боддог. Жишээлбэл, Монгол Улсын Үндсэн хуульд, мал төрийн өмч гээд заачихсан мөртлөө л тэр малчин малаа даатгуулах ямар ч хууль эрхийн акт байхгүй байгаа. Малчид "мөнгө байхгүй ээ, энийг заавал даатгах ямар хэрэгтэй юм, хувийн өмч ш дээ энэ чинь" гэдэг. Тэгсэн мөртлөө зуд болоод мал үхэхэд хувийн өмч гэхгүйгээр төр засаг руу ханддаг. Мал үхэхээр төр тусламжийн гараа сунгадаг, тэр чинь уг нь малчны хувийн өмч. Тэгсэн мөртлөө аж ахуйн байгууллагуудад учирсан хохирлыг болохоор төр ерөөсөө анхаардаггүй гээд л манай аж ахуйн нэгжийнхэн ярьдаг ш дээ. Аль аль нь уг нь хувийн өмч болчихсон юм чинь тэрийг хууль эрх зүйн актаар л төр зохицуулж өгөх ёстой байгаа юм. Одоо жишээлбэл, үрийн тариалангийн даатгалын хууль гэж байдаг ш дээ, Монгол Улсад. Тэр хуулиар үрийн тариалан эрхэлж байгаа аж ахуйн нэгжүүд тариалангийн талбайнхаа 20 хувийг заавал даатгах ёстой. Гэтэл тариалан эрхэлдэг аж ахуйнууд яагаад ч даатгадаггүй байхгүй юу. Яадаг вэ гэвэл, нөгөөдүүл чинь даатгалд мөнгө төлөх нь байтугай нөгөө тариалах үрээ авах мөнгө байхгүй. Цаг агаар сайхан байвал тэдний аз болоод өнгөрнө. Хэрэв ургац алдвал амаа бариад хохироод л үлдэнэ. Манай тариалан эрхлэгчид байгаль цаг уурын асар их эрсдэлд үйл ажиллагаа явуулдаг атлаа даатгалын хураамжийн хэдэн төгрөгөнд гар татдагийг би ойлгодоггүй юм. Гэхдээ энэ дутагдал тун удахгүй арилах байхаа. -Ломбардууд ер нь хэр даатгуулдаг вэ? -Бараг даатгал байхгүй дээ. -Ямар сонин юм бэ. Эрсдэлд хамгийн их өртдөг биз дээ? -Одоо ингэсэн ш дээ. Бөмбөгөрийг шатсаны дараа даатгалыг нэг хэсэг ярив аа. Даатгалтай байсан бол тэгнэ, ингэнэ гээд сонин хэвлэл дээгүүр зөндөө бичсэн дээ. Тэгэнгүүт тэрний дараа "Барс", "Нарантуул" гэх мэтийн том захууд чинь даатгуулъя гээд жаахан явсан байхгүй юу. Тэгээд монголчууд чинь нөгөө яахав гурав хоногийн дараа бүх юмыг мартдаг. Тэгээд овоо даатгуулах нь гээд бид нар чинь журам, дүрэм, танилцуулгаа өгөөд л ингэсэн чинь тэгээд таг болчихсон. Дахиад хэзээ ч гамшиг учрахгүй юм шиг. Тэгтэл одоо бичээд байна ш дээ. Тэр Нарантуулын байж байгаа байдал гэж ямар аюултай байгааг. Тэгэхэд чинь ерөөсөө монголчууд болзошгүй аюулыг урьдчилан тооцож мэддэггүй. Түүнээсээ болж асар том хохирол амсдаг. Амссан хойноо толгойгоо шаагаад л сууж байдаг биз ээ. Хамгийн сүүлийн жишээ гэхэд л Шар хадан дахь барилгын материалын зах шатаж олон түрээслэгчид хохирлоо. Тэд бас л даатгалгүй байсан байх. Одоо жишээлбэл би ийм нэг жишээ хэлэх гээд байгаа юм. Улаанбаатар хот чинь газар хөдлөлтийн аягүй идэвхтэй бүсэд байдаг гэж байгаа. Тэгэхэд одоо манай энэ шавааралдаад барьчихсан барилгууд хэр зэрэг чанартай юм. Нэг сонин дээр бичсэн байсан. Монголд ерөөсөө газар хөдлөхөд үлдэх цөөхөн тооны байшин бий гээд л. Одоо тэрэнд тэр "Японы элчин", Сансарын энд нэг хийд байдаг ш дээ. Иймэрхүү байшингууд л үлдэнэ. Бусад нь бол ерөөсөө бүгд нурна гэж байгаа байхгүй юу. Ашгүй одоо хүртэл бурхны авралаар тийм гамшиг болчихоогүй байна л даа. Ер нь яаж мэдэх вэ. Тэгэхэд чинь гадаадад яадаг гээч. Барилга бол бүгд даатгалтай. -2009 оны орчим билүү дээ. Нэг том газар хөдлөлт болох юм гэнэ лээ гэсэн таамаг байх юм байна ш дээ? -Тийм таамаг бий. Барилга, хөрөнгө оффисоо даатгаж байгаа өчнөөн аж ахуйн нэгжүүд байгаа. Ер нь бүгд хамрагдах юм бол тухайн үед даатгалд төлж байгаа тэр зуун мянга, хоёр зуун мянган төгрөг чинь юу ч биш ш дээ. Тэгээд хохирол учирсан үед бол айх аюулгүй л сууж байх ёстой байхгүй юу. -Даатгалын боловсон хүчин яаж бэлтгэгдэж байна вэ. Их сургуулиудад ийм мэргэжлийн ангиуд байдаг уу. Өнөөдөр даатгал яг ямар мэргэжилтэй хүмүүсийн нуруун дээр явж байна? -Ер нь Монголд даатгалын боловсон хүчин бэлдэж байгаа сургуулиуд бий. Жишээ нь Монгол Улсын их сургуулийн Эдийн засгийн сургууль, Худалдаа, үйлдвэрийн дээд сургууль, Санхүү эдийн засгийн дээд сургууль, за тэгээд Мандах дээд сургууль гэх мэт хувийн эдийн засгийн чиглэлийн сургуулиудад даатгалын ангиуд бий. Маш олон хүүхэд төгсөж байгаа. Гэхдээ тэд нар дөрвөн жил даатгал үзэхгүй. Ерөнхийдөө эдийн засгийн чиглэлийн юм үзэж байгаад, яг төгсөх курстээ банк татвар, даатгал гээд салчихдаг. Ингээд л төгсчихөж байгаа. Тэгэхдээ тэнд яахав орж байгаа даатгалын хичээлүүдээр Монголд даатгал яаж явагддаг, мөрдөгдөж байгаа журам заавар, хууль гээд иймэрхүү л юм заадаг. Тэрнээс яг гадаадад даатгалын чиглэлээр мэргэшсэн боловсон хүчин Монголд цөөхөн байгаа. Ёстой хуруу дарам цөөхөн. -Монголд одоо аягүй эмзэг олон салбар байгаа. Даатгал, санхүүгийн байгууллагууд, тэгээд л том үүрэн телефоны операторууд дандаа гадны хөрөнгө оруулалттай. Яг үндэсний компаниа, яг дангаараа ажиллаж байгаа үндэснийхээ бизнесмэнийг гэсэн тийм хар хайрцгийн хайр манайд төрд ерөөсөө байдаггүй. Тухайлбал "Монгол даатгал"-ыг харийн хүн өмчлөөд л, хэл ам тариад явж л байна. Энэ талаар асуудал хөндье гэж боддоггүй юм уу. Эсвэл нөгөө өрсөлдөөний ариун байдал саад болоод байна уу? -Ер нь бол яахав дээ. Тийм тал бий. Ер нь манайх бол үндэсний хэмжээнийхээ юмыг дэмжихдээ тааруу шүү дээ. Дандаа гадаадыг шүтчихсэн. Өөрийнх гэхээр л буруу харчихдаг. Одоо тэгээд Монголд чинь бизнес бол улс төргүйгээр, улс төрийн оролцоогүйгээр явахаа болчихоод байна шүү дээ. Аль нэгэн намын эрхшээлд ч юм уу. Манай компанийн хувьд бол тийм юм байхгүй. Би яагаад ч юм угаасаа л даатгалын чиглэлээр суралцсан, дараа нь даатгалд ажиллаад явчихсан болохоор даатгалыг олон улсын стандартын дагуу явуулж, хөгжүүлж, төлөвшүүлэх юмсан гэж бодож явдаг. Даатгалын ажил бол хүн баярлуулж явдаг сайхан ажил юм шүү дээ. Их гоё ш дээ. Сайхан хүрэлцээтэй фонд байгуулчихаад, за манай даатгуулагчдад учирсан хохирлыг энүүгээр төлнөө гээд байж байхад сэтгэл өег. Даатгуулагч орж ирээд хохирлоо авахад би их баяртай байдаг. Энэ чинь нэг ёсондоо буяны байгууллага л даа. Олон даатгуулагчаас бага багаар цуглуулсан мөнгөн сангаасаа хохирсон цөөнхөд нь өгдөг. Тэгээд аймаар баярлуулаад гаргадаг. Тэгэхэд олон хүнээс цугласан тэр тав, арван төгрөг юу ч биш ш дээ, хэнд нь ч гэсэн. Монголчууд угаасаа бие биендээ учирсан гамшиг зовлонг дандаа хуваалцаад л тус дэм өгөөд л явдаг ш дээ. Яг даатгал бол тэр бизнес л байхгүй юу. Тэгэхээр миний хүсч явдаг юм бол монголчууд ерөөсөө л даатгалд бүгдээрээ хамрагдаад сурчихаасай, учирсан хохирлоо ном журмын дагуу авдаг байгаасай гэсэн л ийм бодол байдаг. Ерөөсөө л манай компаний эрхэм зорилго энэ. -Гоо сайхны мэс засал манайд их хөгжиж байгаа. Энэ одууд гоо сайхнаа ер нь даатгуулдаг уу. Женнифер эд нар чинь зөвхөн өгзгөө гэхэд л тусад нь даатгуулдаг биз дээ? -Байхгүй ш дээ. Манайхан юун гоо сайхан битгий хэл амь насаа ерөөсөө даатгаж сурахгүй байна шүү дээ. -Дэлхийн даатгалын сонин, содон жишээнүүдээс дурьдвал ? - Олон улсад эд хөрөнгө, хариуцлагаас гадна ашиг сонирхлоо хүртэл даатгуулдаг практик байдаг. Жишээлбэл одууд хөл, гар, хоолойгоо, тэр битгий хэл гольфын нэг удаагийн цохилтын бооцооны даатгал гээд есөн шидийн даатгал байх нь элбэг. -Манайхан байр, машин хоёроо ядаж даатгуулж хэвшиж байна уу? -Авто техникийн улсын үзлэгийн үеэр тээврийн хэрэгслийн болон жолоочийн хариуцлагын даатгалыг хийсээр өдий хүрлээ. Үүнийг хийхэд даатгалын компаниудад их хүндрэл учирдаг. Уг нь даатгалын компани гуйх биш жолооч нар энэ даатгалд шаардуулахгүйгээр даатгуулах ёстой. Ингэж одоо болтол сураагүй байна л даа. Харин ч сүүлийн жилүүдэд даатгалын компаниуд жолооч нарт учирсан хохирлыг боломжийн хэмжээнд өгч байгаа гэж би ойлгодог. Яагаад гэхээр тээврийн хэрэгсэл, жолоочийн хариуцлагын даатгалаар нөхөн төлсөн төлбөрөөс шалтгаалан ихэнх даатгалын компаниудын энэ төрлийн даатгалын нөөцийн сан хасах гарсан байгаа. Энэ юуг хэлж байна гэхээр хохирол их өгч байна гэсэн үг л дээ. Тэгэхээр энэ даатгал нь тээврийн хэрэгсэл эзэмшигчдэд маш их ашигтай даатгал гэдэг нь ойлгомжтой байгаа байх. -Хоёулаа ярилцлагаараа уншигчдад жаахан мэдээлэл өгчихье. Автомашинуудын даатгалын үнэ, байр орон сууцны даатгалд хамрагдах тарифуудыг та хэлж өгөөч? -Тээврийн хэрэгслэлийн даатгалын хувьд автомашины үнэлгээнээс 0,5-1,0 хувь, жолоочийн хариуцлагын үнэлгээнээс 1,0 хувь, байшин барилгын хувьд үнэлгээнээс 0,5-1,0 хувиар тооцож даатгалын хураамжийг авдаг. Өөрөөр хэлбэл даатгалын компани 0,5-1,0 хувийн хураамж авч, даатгуулагчийн өмнө 95,5-99,0 хувийн хариуцлага үүрч байнаа гэсэн үг. Ж.Бат-Орших захирал өөрийнхөө тухай бараг ам ангайсангүй. Тэр зөвхөн ажлаа л ярив. Уг нь эзэн нь эрхэлж яваа ажлаасаа дутуугүй сонирхолтой ертөнц санагдсан. 
Б.Ганчимэг
