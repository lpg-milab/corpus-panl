"Чингэсизм" буюу 800 жил ухрахуй

Миний бие улс оронд минь хүчээ аваад байгаа национализм, "чингэсизм" гэх мэт фанатик үзэгдлийн талаар санаа зовж, бодож бясалгаж явдгаа нуухыг хүссэнгүй. 
Биднийг XIII зуун руу хүчтэй эргүүлэн татах гэсэн олон оролдлого, шалтгаануудын учгийг тайлж, өнөөдөр түүхийн хүрдийг хойшоо эргүүлэн ухрах биш харин урагшаа хөгжин тэмүүлэхийн учир шалтгаан, ач холбогдлыг монголчуудад ойлгуулах зайлшгүй түүхэн шаардлага бидэнд бий гэж олонхи сэхээтнүүд санал нийлнэ гэдэгт эргэлзэхгүй байна. Яг үнэн хэрэг дээрээ ард түмэн энэ насталгияг хүсээд санагалзаад байгааг нотолсон судалгаа ганц ч алга. Тэд эрх чөлөөтэй сэтгэж, эрх чөлөөтэй ажиллаж, хүн шиг амьдрахыг л хүсч байна. Харин өвөг дээдсийнхээ нэгэн бодлын улсаа мандуулсан бахархалтай ч нөгөө талаар бусдын цусыг урсган зовлонд нэрвүүлж явсан хэдэн зууны тэртээх саарал түүхдээ эргэн очихыг хүсээгүй л болов уу. Тэр үеийн сүр хүчийг ид шидээр одоо үед аваад ирлээ гэхэд орчин цагийн хөгжлийн өнгөнд нийцнэ гэж үү? Ард түмэнд таалагдах юм ярьж, тэдний хүнд амьдралыг мартагнуулан байж, тэдний "хайр"-ыг өөрөөр татахааргүй болсон хэсэг бүлэг хүмүүсийн башир арга, баяжих хэрэгсэл болчихоод байна гэж Монголын ихэнх сэхээтнүүд үзэж байгаа юм. Тэгвэл тэр "ард түмний" маань тэн хагасаас илүү нь ном уншдаггүй, уншихад амрыг нь бодоод эрээн мяраан зурагтай, элдэв хов жив, хар бараан юмаар тархиа "цэнэглэдэг" хүмүүс байхад иймэрхүү зүйлээр тэдний тархийг угаах ч амархан л даа. Үүгээр бизнесийнхээ орлогыг нэмэгдүүлэгч нар ч олширсон нь үнэн. Национализмыг фанатик байдлаар өөгшүүлэн хөгжүүлж байгаагийн олон илрэлийн нэг нь фашизмын бэлгэ тэмдэг болж дэлхий дахинаа нэгэнт танил болсон үндэсний уламжлалт гэх хас тэмдгийг сэргээн хэрэглэх болсон нь соёлт хүн төрөлхтний хувьд жихүүдэс төрүүлэм зүйл. Үүнийг гадаадынхан энэ монголчууд дэндүү "ignorent" /мэдрэмжгүй, юм уншдаггүй, үл тоомсорлогч/ хүмүүс юм гэж зэвүүцэн байгаатай олонтаа учирч байлаа. Хас тэмдэгтэй туг намируулан морь уначихсан "эх оронч" хүмүүс Сүхийн талбай дээр жагсаад явж байх нь энүүхэнд. Хас тэмдэгтэй бөгж зүүгээд олон улсын хуралд явж байгаа ихэс дээдэс ч олон. Монгол Улсын хөгжил тэр хас тэмдэггүй байснаас болж доройтсон гэдэгт би л лав итгэхгүй. Дорно дахинд тэрхүү хас тэмдгийг үл зогсох мөнх хөдөлгөөний бэлгэдэл гэж үздэг ч санаатай ч юмуу, санаагүй ч юм уу, фашистуудын авч хэрэглэж, дэлхийн II дайнд үй олон сая хүний амь насыг авч одсон, эзлэн түрэмгийлэл, геноцидийг сануулж үлдээсэн энэ тэмдгийг буцааж авч хэрэглэхээс түдгэлзлээ гээд хийморь нь доройтож, хөдөлгөөн нь зогсчих юу л бол. Энэ мэт хоосон сүлд тахилгад шүтэх замаар нөгөө хүнд хэцүү амьдралтай ард түмэнд таалагдахыг хүсэгчид олширсоор. Энэхүү фанатик, утга учиргүй байдал бүр газар авч одоо байтлаа амандаа могой зуусан мангас шиг юмаар төрийн сүлдээ хийх нь. Энд сайн сайхныг бэлгэдсэн юм юу байна аа? Харин ч хүчирхийлэл, айдас хүйдэс, жихүүдэс, дээрэнгүй байдал, идэж уусан, шамшигдуулсны бэлгэдэл гэмээр хэн ч харсан аймшигтай дүрс. Муухай харгис нүд, үлгэрт гардаг бэрдийнх шиг бүдүүн ходоод, чөтгөрийнх мэт эвэртэй. Энэ юу вэ? Хангарьд гэв үү? Үнэндээ бол тийм шувуу гэж байдаггүй гэдгийг орчин үеийн ямар ч хүн мэднэ. Домгийн сэтгэлгээтэй монголчууд, түүнийгээ улам дэвэргэн сүлд тэмдгээ ч домогжуулах хэнээрхэлд автсаны тэмдэг. Харин ч авлигачдыг өөрсдийг нь дүрсэлжээ гэж хэлэх хүмүүстэй ч олон тааралдлаа. Ардчиллын замыг дагаж, олон улсын хамтын нийгэмлэгт багтаж, олон улсын хууль, гэрээ дүрмийг хүндлэн сахиж хөгжих ёстой улс чинь харин бүдүүлэг, зэрлэг явсан XIII зуун руугаа ухраад байгаа нь юу вэ? Эмэгтэйчүүд бидэнд авираад гарчих уул бараг энэ улсад үлдэхгүй болох нь харсаар байтал. Угтаан бол олон улсын өмнө хүлээсэн үүргээрээ Монгол улс эмэгтэйчүүдийг дорд үздэг, ялгаварлан гадуурхдаг хууль дүрэм, ёс заншлаа халах ёстой юм. Нэмж хэлэхэд, байтлаа Чингэсийн толгойг сийлсэн чулуунууд нь хүртэл "эрэгтэй" юм гэнэ лээ шүү. Соёлт хүн төрөлхтний хувьд бол ийм гажиг мэдээг зөвхөн Монголоос л олж сонсох байх даа. Урд уулан дээр ур муутай хийсэн Чингэсийн дүр хийморь сэргээж бишрэл төрүүлэхээсээ илүүтэй 200 сая төгрөгөөр боссон гэж бодохоор уур хүрэм. Энэ нь ядахдаа урлагийн сайхан бүтээл ч биш. Хайран энэ мөнгөөр сургууль цэцэрлэг барьж байгуулан оюуны хөрөнгө оруулалтад зарцуулсан бол аштай юу даа. Манай зарим сэтгүүлчдийн ёжлон нэрлэснээр "памперснаасаа гараагүй мангар бацаанууд" хүртэл "эмэгтэйчүүд улс төрд орох ёсгүй, гал тогоогоо л манаж байвал таарна" гэж тохуурхах атлаа бид ёс суртахуунтай улс төр, авлигагүй төр засгийг шаардаж байна гэж нэгийг яриад, нөгөөг нь үйлддэг шинэ үе гарч ирж байгаа нь бүр ч харамсалтай. Манай ард түмэн "хэлэх нэг хэрэг, хийх нэг хэрэг" гэж ярьдаг нь мөн ч оносон үг. Энэ зун "Өдрийн сонин"-д Дорноговь аймгийн Засаг дарга Чингэсийн нэгэн тахилга хийж байна гээд шатаж буй унгас ноосон дээгүүр төрийн албан хаагчдыг харайлган, өөрөө хааны хувцас өмсөөд "ёслол" үйлдсэн тухай бичсэнийг уншаад сэтгэцийн эмнэлгийн сурвалжлага гэж андуурсан шүү. Энэ арга хэмжээндээ тэрээр нийгмийн халамжийн төслийн 30 сая төгрөг зарсан байсан нь бүр ч галзуурал дээд цэгтээ хүрчээ гэж бодоход хүргэнэ. Энэ мэтийн "ёслол"-ыг арай хотожсон гэж үздэг Улаанбаатарт маань ч зарим дүүргийн дарга нар хуулан хэрэглэжээ. Монголын нууц товчоог товчлон, их л хялбарчилсан аргаар хүүхдүүдийн тархийг угаах бизнес хийж буй солонгос эрийн сэргэлэнг харин гайхах ч хэрэггүй. Энэ номыг гарч ирсэнд би нэг талаараа харамсдаг юм. Яагаад гэвэл өнөөгийн хүүхдүүд унших юмгүй зургаар хялбарчилсан ном уншиж дасгахад нөлөөлж байна. Хүн аалз, супермен зэрэг Холливудын баатруудаар хийсэн комикийг 3-5 насныханд зориулдаг. Гэтэл бидний үеийн хүүхдүүд дэлхийн классик зохиол бүрэн эхээр нь уншиж чаддаг байлаа. Харин Чингэсийн комикт дассан хүүхдүүдэд дэлхийн оюуны өв боть боть номуудыг унших тэвчээр бий болох болов уу? Нэг л өдөр сэрээд ирсэн чинь Чингэс хаан шиг төгс төгөлдөр, гайхамшигтай бурхан газар дэлхий дээр маань байгаагүй мэтээр ярин, түүнийг тахин шүтэх ёстой гэж хүүхэд хөгшидгүй сургаж эхлээд байгаа ийм л нийгэмд бид иржээ. Гэтэл үнэндээ Чингэс хаан хүүхдүүдийн маань хувьд зөв "Role Model" /үлгэрлэн даган дууриах хүн/ байж чадах уу? Тэр комик номон дээр өгүүлэгдэж байгаа алаан хядаан, сэлэм ташуур тас няс, жаахан хүүхдүүд хүртэл цус нь хөөрсөн, догшин ширүүн зангаасаа болоод нэг эхээс төрсөн дүүгээ хүртэл алдаг гэх мэт. Хүүхдүүдийн маань анх юм уншиж сурахдаа хэрэглэж байгаа зэрлэг комик нэг иймэрхүү гээд хэлчихвэл ч нөгөө зарим нэг амьтан шувууны овогтнууд нь тасчаад идчихгүй байгаа даа. Уламжлалдаа хир халдаахгүй хаман авч сэргээснээс уламжлал маань зарим үед бидэнд саад болж байна гэж ярих цаг болсон. Хуучин бүх юмаа гоё сайхан байсан гэж ярих дуртай хүн доройтож яваа хүн л байдаг. Үнэндээ бол бидний ихэнх уламжлал, ёс заншил хөгжил дэвшлээс маань хойш чангааж байна. Эдүгээ хөгжлийн шалгуур нь дээд боловсролтой хүмүүсийнхээ оюуныг хэрхэн ашиглаж байгаагаар л тодорхойлогдож байна. Монголчууд бид дэлхийн хэмжээнд сэтгэж, тэр сэтгэлгээгээрээ нутгийн хэмжээнд хийж бүтээх нь юу юунаас илүү эрхэм юм. Түүхээрээ хоосон бардамнах, бусдын эрх ашгийг юман чинээ үзэхгүй үл тоомсорлох, түүхийн үүднээс өс хонзон санах зэрэг явуургүй үзэл бодол, явуулга нь ардчиллын үнэт зүйлсийг бусниулахад хүргэдэг гэдгийг анхаарвал зохилтой. Бид найман зууны тэртээд үлдсэн түүхээр биш хөгжил дэвшилд тэмүүлсэн өнөөдрөөр амьдарч, өнөөдрийн сайн сайхан, маргаашийн өөрчлөлтийн төлөө оюун бодлоо чилээх хэрэгтэй биш гэж үү. 

