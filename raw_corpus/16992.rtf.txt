№89(16992]        
1988 оны дөрөвдүгээр сарым 13.  
НАМЫН АЖИЛ ЗААГ ЯЛГААТАЙ

МАХН-ын XIX их хурал << Аж ахуй, соёлын байгуулалтыг удирдах явдал намын байгууллагын эн тэргүүний үүрэг мөн. Тэд улс төрийн удирдагчийн хувьд хүнтэй тодорхой ажиллах аргаар энэ хариуцлагатай үүргээ биелүүлэх ёстой. 

Төр, аж ахуйн байгууллагын өөрийнх нь гүйцэтгэвэл зохих үүргийг шүүрэн авч, хутгалдан орох буюу орлон ажиллах, улмаар тэдгээр байгууллагын ажилтны хариуцлагыг сулруулахад хүргэдэг буруу практикийг эрс шийдвэртэй өөрчилбөл зохино >> гэж онцлон тэмдэглэсэн билээ. 

Нам, тор, олон нийт, аж ахуйн байгууллага бүр нийгэмд гүйцэтгэх үүргийнхээ хувьд тус тусын онцлогтой. Гүйцэтгэх үүрэгтээ тодорхой эзэн болсон нөхцөлд л бүх ажил, бүх бодлого зорилтыг сая амжилттай биелүүлэв. Энэ нь хүний үйл ажиллагаа, арга барилтай шууд холбоотой. Иймээс нам, төр, олон нийт, аж ахуйн байгууллагын гүйцэтгэх үүргийн зааг ялгааг зөв баримталж ажиллах нь намын ажлын арга барилыг шинэчлэн өөрчлөх нэг үндэс болж байна. 

Намын нэлээд байгууллага улс төрийн удирдагчийн хувьд хүнтэй тодорхой ажиллах, улс төрийн аргаар аж ахуй, соёлын байгуулалтыг удирдахын оронд энэ чиглэлээр төр, аж ахуйн байгууллагын шууд гүйцэтгэх үүргийг өөртөө авч, орлон хөөцөлдөж, зэрэгцэн ажилладаг буруу арга барил давтагдан үргэлжилсээр байна. Намын анхан шатны зарим байгууллага нам, төр, олон нийт, аж ахуйн байгууллагын ажил үүргийг хэт зааглахыг оролдох, зарим нь тэдгээр байгууллагуудад аж ахуйн ажлыг шууд хуваарилан хариуцуулж хөөцөлдүүлэх зохисгүй хандлага гаргаж байгаад шүүмжлэлтэй хандвал зохино. 

Намын нэлээд байгууллага, аж ахуйн байгууллагын шууд гүйцэтгэх үүргийг төлөвлөж ажилд нь хутгалдан орох, хурлаар хэлэлцэх асуудал, гаргасан шийдвэр нь аж ахуйн байгууллагынхаас онцын ялгаагүй байх, намын гишүүдэд аж ахуйн ажил гүйцэтгэх, төлөвлөгөөний тасалдал нөхөх даалгавар өгөх зэрэг арга барилын дутагдал нь нам, аж ахуйн ажлын заагийг алдагдуулж байгаа юм. 

Намын байгууллага улс төрийн удирдлагаа хэрэгжүүлэхдээ өөрийн их нэр хүнд, туршлага, үлгэр жишээч хүч нөлөө, олон түмний өргөн ардчилалд тулгуурлан, сайн зүйл бүхнийг дэмжин хөгжүүлэх үндсэн дээр төр, аж ахуй, олон нийтийн байгууллагуудын өөрсдийнх нь бие даасан байдлыг хангаж, бүтээлч идэвх санаачилгыг чөлөөтэй өрнүүлж, дэмжин туслах аргаар ажиллах ёстой. Намын байгууллагууд аж ахуйг удирдахдаа улс төр, аж ахуй ажлын нэгдлийг ханган, тэдгээрийг чадамгай хослуулдаг арга барилд намын ажилтан бүрийг сургах шаардлагатай байна. 

Намын ажилтнуудыг биеэ дайчилж бүтээлчээр бодож сэтгэдэг болгох. намын ажилд сургах, аж ахуйг эрхлэн хөтлөх мэдлэг эзэмшүүлэх системтэй ажлыг аймаг, хотын намын хороод байнга хийж байвал зохино. 

Аж ахуйн боловсон хүчнийг зөв шилж сонгох, сургаж хүмүүжүүлэх, тогтвортой, үр бүтээлтэй ажиллуулахад намын байгууллага бүр онцгой ажил хэрэгч хандах ёстой. Аж ахуйн байгууллагын удирдах ажилтан, мэргэжилтний бие дааж асуудал шийдэх чадвар, ажил хэрэгч чанарыг шинэ шатанд гаргаж, тайлан, тодорхойлолтыг нь хамт олны болон намын байгууллагын хурлаар хэлэлцүүлж, шүүмжлэл, өөрийн шүүмжлэл өрнүүлэх, ардчилал, ил тод байдлыг боловсон хүчнийг үнэлэх үйл ажиллагааны нэг чухал хэм хэмжээ болгохыг цаг үе нэн хурцаар шаардах боллоо. 

Аж ахуйн байгуулалтыг удирдах талаар хийж байгаа ажлаа хэрхэн үр дүнд хүргэх вэ гэсэн асуудлыг намын ажилтан бүр өөртөө тавьж, бодож сэтгэн, бүтээлч, өндөр идэвх санаачилгатай ажиллах нь өнөөгийн нэн чухал шаардлага мөн. Аж ахуйн гэрээ биелүүлэх, чанартай бүтээгдэхүүн үйлдвэрлэх, үйлдвэрлэлийн хүч чадлыг бүрэн ашиглах, санхүүгийн нөөцийн эргэлтийг түргэтгэх, фондын өгөөжийг нэмэгдүүлэх, хөдөлмөрийн бүтээмжийг дээшлүүлэх, захиргааны аргаас эдийн засгийн аргад шилжихэд аж ахуйн удирдах хүмүүс, хөдөлмөрийн хамт олны хүчийг төвлөрүүлэх нь намын байгууллагаас аж ахуйг удирдах ажлын гол чиглэл байх ёстой. 

Хамт олны өмнө тулгарч байгаа бүх зорилтын дотроос хамгийн гол гогцоо асуудлыг зөв сонгон авах, түүнийг шийдвэрлэхэд нам, улс төрийн ямар аргаар ажиллах арга замыг сонгож боловсруулах, түүнээ төлөвлөх, хэрэгжүүлэх асуудалд намын гишүүдийн хүч, анхаарлыг төвлөрүүлэх нь намын ажлын урлаг, аж ахуйн ажлаас зөв зааглахын үндэс мөн. Хөдөө аж ахуйг хөгжүүлэх, хүнсний хангамжийг сайжруулах зорилтот программыг хэрэгжүүлэх, хөдөлмөрчдийн нийгмийн асуудалд хөнгөн шуурхай хандах, сахилга, зохион байгуулалт, дэг журмыг бэхжүүлэхэд тор, олон нийт, аж ахуйн байгууллагууд, түүний удирдлагууд юу хийж байгаад намын байгууллага тогтмол хяналт тавьж, зориуд авч хэлэлцэж, эцсийн үр дүнгийн төлөө тэдний хүлээх хариуцлагыг дээшлүүлж байвал зохино. Эдийн засгийн шинэчлэлийн үйл явцыг сайн хэрэгжүүлэхийн тулд намын байгууллагууд ажлынхаа арга барилыг шинэ нөхцөл байдалд уялдуулан өөрчлөн сайжруулж, удирдах, шийдвэр гаргах, хяналт тавихад өргөн олныг шууд оролцуулах талаар эргэлт гаргаж, улмаар улсын болон аж ахуйн байгууллагын өмнөөс орлон ажиллахаас шийдвэртэй татгалзвал зохино. Гэхдээ намын ажлыг тусад нь, аж ахуйн ажлыг тусад нь явуулах ёстой гэж ойлгож болохгүй юм. Эдийн засаг, аж ахуйн зорилтоос салангид улс төрийн ажил, намын ажил гэж байхгүй. Аж ахуйн ажлыг улс төрийн хараагаар харж, жолоодож сурах нь нэн чухал зорилт мөн. Аймаг, хотын намын хороод манай хөгжлийн гол зангилаа асуудалд, амьдралын бүх хүрээнд шинэ дэвшилт зүйлийг нэвтрүүлж, зохион байгуулалтыг цаашид сайжруулахад хүч, анхаарлаа төвлөрүүлэх үүрэгтэй. Гаргасан шийдвэр, төлөвлөгөөний бодит гүйцэтгэлд тавих намын хяналтыг хүчтэй Болговол зохино. Байгууллага, хүмүүсийн бие даасан байдал, ажил хариуцах чадвар, санаачилгыг өндөржүүлж, бусдын гар харахгүй ажиллаж чаддаг уур амьсгалыг газар сайгүй бий болгох хэрэгтэй байна. 

