Ойрын хараа

Ойрын юм тод харагдаад холын юмс ялгарч үзэгдэхгүй болсныг эмч нар оношлохдоо "Миопия" гэж нэрлэдэг ажээ. Тийм эмгэгтэй болсон хүнд хасах шил зүүлгэж харааны гажгийг засдаг. Одоо үед тусгай шил зүүхгүйгээр ч харааныхаа гажгийг засдаг болжээ.
Тэгэхээр "Миопия" буюу "Ойрын хараа" гэдэг энэ согог бол өвчин бишээр барахгүй анагааж ядах юмгүй энгийн зүйл болжээ. Харин анагаахад амаргүй маш түгээмэл болсоор буй "миопи" буюу "ойрын хараа" өвчний шинэ хэлбэр манай нийгэмд асар халдвартайгаар тархаж эхэлсээр нэлээн удлаа. Хүний хараа муудаж хол ойрын юм үзэхээ байдаг нь гол төлөв ганцаарчилсан үзэгдэл. Гэтэл хүмүүсийн бүхэл бүтэн хамтлаг ихэнхдээ юм уу хэсэгчилсэн байдлаар "ойрын хараатай" болчихно гэдэг тун ч ховор үзэгдэл гэлтэй. Ийм ховор үзэгдэл манай нийгэмд нүүрлэсээр цөөнгүй жил өнгөрчээ гэвэл хэн нэгэн нь гайхан толгой сэгсрэх, хэн нэг нь "худлаа чалч" хэмээн дургүйцэж мэднэ. Гэхдээ л манай нийгэмд "миопи" өвчин тусчээ. Нийгмийн гишүүдийн ихэнх нь "ойрын харааны" гажигтай болж байна. Үүнийг гэрчлэх баримтыг эрж хайлтгүй тов тодорхой байна. "Ойрын харааны" гажгаас болж нийгэм мухардалд орох магадлалтай байдгийг хүн нийгмийн түүх нэг бус удаа харуулжээ. Мухардалд орохоор барахгүй бүрмөсөн үндэс угсаа тасарч үгүй болсон үндэстэн ч цөөнгүй. Эх хэлээ алдаад харийн хэл "өргөж авсан" үндэстэн ч бас нэг бус буй ажээ. Нотолгооны эрэлд гаралтгүй хамгийн ойрын, саяхны түүхэн баримтыг дурдахад л ойлгоц төрөх буй заа. Арван долдугаар зууны эхнээс буюу 300 жилийн тэртээд манж нар ихэд идэвхжин бадарч хэдхэн сая хүнтэй атлаа хэдэн зуун сая хүн амтай хан үндэстний тэргүүн дээр заларч улмаар монголчуудыг эрхшээлдээ авч Эв засагчаас эхлээд Хэвт ёсыг хүртэл 261 жилийн турш хятад иргэдийн толгой дээр залран суухдаа Энх Амгалан хаанаас хойших хаадын мэлмий ойрын хараа буюу "миопи" тусч аажмаар архагшин бараг л таг сохор болоход ойртохуйн цагт 1910 онтой золгохын үед ширээнээсээ шилжиж ширдэгнээсээ гулссан төдийгүй хорьдугаар зууныг үдэхэд манж үндэстэн үндэстний хувьд бараг танигдахаа больж хүн зоны далайд "живж" өдгөө сураг тасрахад хүрээд байна. Холын хараа муудаж, ойрын хараанд хэт найдсаны улмаас иймд хүрсэн гэлтэй. Торгонд хөлбөрч, тосонд умбаж мөнхөд тийм байх юм шиг өнгөнд хууртаж, үгэнд цаламдуулахын аюул нь харалган болгох гол шалтгаан байсан нь түүхэн сургамж болон үлджээ. Түүхээс сургамж авах нь улс төрийн ойрын хараа буюу харалган эмгэгээс сэрэмжлэхэд тустай гэдэг билээ. Манай өнөөгийн нийгэм, нийгмийн хөдөлгөх хүч, түүнийг зохион байгуулах албаныханд түүхээс сургамж авч алсын хараагаа сайжруулах шаардлагыг нэн өндөр болгох хэрэгтэй байгааг амьдрал аяндаа харуулсаар . . . Манай нийгэмд дээрээсээ эхлээд доошлох тусам ойрын хараатай болсоор байгаа нь сүүлийн үед бүүр архагших шинж тэмдэг харуулж эхэллээ. Хэрвээ гөрөөсний сүргийн зэгц нь хараагүй юм уу ойрын хараатай бол түүнийг дагалдагч гөрөөснүүд мөн л тийм болж баримжаагаа алддаг болой. Манай нийгмийн манлайд хууль эрхийн бүрэн баталгаа бүхий гурван зэгц байгаагийн хамгийн гол харах ёстой, хамтын оюун ухааны төвлөрөл бүхий нэг нь Улсын Их Хурал юм. Өнгөрсөн зууны ерээд оноос хойш дөрвөн удаагийн сонгуулиар 76 суудал бүхий Улсын Их Хуралд ард түмэн өөрийгөө төлөөлүүлэн шилдэг гэсэн хүмүүсээ сонгож ажиллуулсан. Дөрвөн удаа, гурван удаа улируулан сонгож Их Хуралд суулгасан хүмүүс ч бий. Улсын Их Хурал хууль тогтоох эрхийг ганцаараа эдэлдэг. Түүний хэлэлцэн баталсан хуулийн дагуу нийгэм, хүмүүс, байгууллага ажиллаж амьдрах ёстой. Өнгөрсөн арван таван жилийн дотор хэдэн зуун хууль УИХ-аар хэлэлцэгдэн батлагдсан бүрэн тоог сонсогчдод мэдээлдэггүй ч гэсэн багцаа нь мэдэгддэг, тэдгээр хуулиудаас нэмэлт өөрчлөлт, засвар ороогүй нэг ч хууль байхгүй гэж бүрэн хэлж болно. Зарим хууль хэдхэн долоо хоногийн дараа ч засварт орж байсан. Тэр ч байтугай УИХ-ын өөрийнх нь тухай хуульчилсан баримт бичгүүд ч засварт орсоор бас л засагдаж гүйцээгүй байна. Яагаад УИХ-ын баталсан хууль цагийн шалгуур даахгүй байн байн засварт ороод байна гэвэл аливаа хуулийг УИХ-ын гишүүд хэлэлцэн батлахдаа ойрын юмыг харахаас бус холынхныг үздэггүй, алсын хараа дутсан гэдэг ганц л шалтгаантай нь хэнд ч ойлгомжтой. Бас дээр нь өнөөдрийнхөө ашиг сонирхолд хуулийг зохицуулах гэж засвар хийдэг ч удаа цөөнгүй гарчээ. Ингэхээр Улсын Их Хурал маань "миопи" гэдэг онош тавихаар согогтой болчихжээ. Ядаж засваргүйгээр арван тав насалчих ганц хууль төрүүлж чадсангүйеэ. Ингэж ярихад "Амьдрал байнга урагшаа явж байдаг. Америкийн хууль хүртэл засварт орж л байдаг" гэсэн үгээр мянган үгний таглаа болгоцгоодог. Энэ нь хүртэл "Ойрын хараатны" гажиг юмаа. УИХ-д "гиперметропи шил" зүүлгэх цаг болжээ. УИХ-ын батлан гаргасан хуулийг хэрэгжүүлэх ёстой гүйцэтгэх дээд байгууллага болох Засгийн газар мөн л нүд муутай болжээ. Үүнийг нотлох түмэн баримт байгаа ч гэсэн ганцыг дурдахад л ойлгогдоно. "Зах зээлийн харилцаанд шилжинэ" гэж олон түмэнд гэнэт тулгаснаас хойш даруй 15 жил өнгөрөөд байхад Монгол Улсын үндэсний хөгжлийн цогц бодлого байхгүй тул жил жилийн улсын төсөв батлуулдаг хуучны нэгэн үлдэгдлээр аж төрж ирлээ. Үндэсний хөгжлийн цогц бодлого боловсруулна гэж байн байн ярьж зарим нэгэн ноорог гаргасан төдий боловч ядахдаа хуучных шиг 4-5 жилийн хэтийн төлөвлөгөө ч боловсруулан мөрдөж чадалгүйгээр даруй есөөс арван Ерөнхий сайдын (зарим нь хэд дахисан) Засгийн газар "хувцас солихоос ч" төвөггүй солигдсоор Засгийн газрын ордны хонгилд хөрөг зургууд нь багтах зайгүй ярайж үлдлээ. Нэг Ерөнхий сайдын сэнтийд нөгөөх нь суухдаа үргэлжлүүлэн хэрэгжүүлэх залгамж бодлого гэхээсээ өмнөхийгөө үгүйсгэж, түүний хийгээгүй гэгдэх аль нэгэн содон дуулдах юмыг барьж авдгаас салан баавгай барьсан загасаа сугандаа хавчуулж яваад дараахыг авч хавчуулахдаа түрүүчийнхийгээ гээчихдэгийн үлгэрийг давтдаг нь зуршил болжээ. Ёстой л өнөөх гарман дээр морио сольсоор байгаад ус гаталж чадахгүй яваа гэсэн үг. Нэг Ерөнхий сайд нь цагаан хувьсгал хийнэ л гэдэг, нөгөө нь ногоон хувьсгал хийнэ л гэдэг. Нэг нь хүүхдэд 10 мянган төгрөг өгнө л гэдэг. Нөгөө нь үгүй ээ гурван мянгыг өгнө л гэдэг. Нэг нь мянганы зам барина л гэдэг нөгөө нь үлгэр жишээ хот байгуулна л гэдэг. Гэвч хэлсэн үгний цуурай намдаагүй байхад солигдчихдог. Жил тутмын улсын төсвийг л аргагүй түшмэдүүдийн цалин пүнлүүтэй холбоотой юм болохоор хэлэлцүүлж батлуулан мөрддөг боловч тэр нь ойрын харааны балгаас бас хуулиа хэрэгжүүлдэггүйн улмаас мөн л он дуусаагүй байхад ахиад тодотгол хийж байна гэж "урсгал засварт" оруулдагийн гайгаар бүрэн эрхийнхээ дөрвөн жилийн тэртээг харах нь байтугай хэдхэн сарын чанадахь юмсын дүр төрх ч сүүмэгнээд хараа тохиргоо төвлөрч өгдөггүй бололтой. Улсын маань гүйцэтгэх засаглалын "ойрын харааг" илааршуулахын тулд бас л УИХ-тай адил "Гиперметропи шил" бичиж өгөх хэрэгтэй болжээ. "Монгол Улсын Үндэсний хөгжлийн цогц бодлого" боловсруулан УИХ-аар ноцтой хэлэлцэн баталж наад зах нь 15 жил хэн бугай ч Ерөнхийлөгч, Ерөнхий сайд болсон ялгалгүй залгамжлан мөрдүүлэх шаардлагатай байна. Сайн боловсруулж бүх нийтийн санал авч үндэсний зөвшилцлийн үр дүнд хуульчилж чадвал тэр бодлого удирдлагын болон нийгмийн мэлмийг ядаж хорин жилээр хол хардаг болгоход туслах буй заа. Энэ талаар "Төрийн гурван өндөрлөгт" дараалан заларсан туршлагатай одоогийн Ерөнхийлөгч Намбарын Энхбаяр 2006 оны УИХ-ын хаврын чуулган дээр санаа тавьж үг хэлсний дагуу бодлогын төсөл боловсруулах уралдаан зарлагдаж тавин сая төгрөгийн бай шагнал олгосон нь сайшаалтай ч гэсэн оюун ухааны охийг шавхан гаргаж боловсруулсны шан нь ганц хөнгөн тэрэг юмуу орон сууц авчихад хүрэлцэхгүй жол үнэлгээ өгөх шинжтэйд нь гайхмаар. Тавин сая төгрөгийг их ойн жил буюу энэ зуны олон удаагийн наадам хэсэж барилдсан дунд зэргийн бөхчүүд л ухааны хүчээр биш биеийн хүчээр төвөггүйхэн олчихлоо шүү дээ. "Ухааны хүчээр мянгыг Биеийн хүчээр нэгийг" ялдаг гэж Монголчууд эрдэм мэдлэг, эр чадлын ялгааг эрт цагаас мэргэн оношилсон үгтэй билээ. Одоогийн засаг төр энэ зуны наадмуудын бөх, морины уралдааны түрүүнд өгсөн бай шагналаа "Үндэсний хөгжлийн цогц бодлого боловсруулахад" зарцуулах гэж байгаа зардалтайгаа харьцуулан бодож үзмээр юм даа. Төр, засаг "ойрын хараагаа" хурцатгаж арай алс харахын тулд хувь хүнийг угсаа залгамжлуулах санаархлаар бус харин "бодлогыг" угсаа залгамжлуулах хэмжээнд авч үзэх хэрэгтэй болжээ. Монгол Улсын Ерөнхийлөгчийн тухай хуульд мөдхөн өөрчлөлт оруулахаар УИХ санаархан төлөвлөж байгаагаа нэгэнт зарлачихсан энэ үед Монгол Улсын Ерөнхийлөгчийн сэнтийг ч нэлээн алсын бараа харагдахаар өндөрлөж "бэлэгдлийн" шинж төрхийг "бодлогын" нэмэх шилээр баяжуулах шаардлагатай байна. Бүх ард түмнээс сонгогдсон улсын Ерөнхийлөгч, нэг тойргоос сонгогдсон УИХ-ын гишүүн хоёрын ялгаа байдаг байх гэдэгт ард түмэн эргэлздэггүй бөгөөд Улсын маань Ерөнхийлөгчийн гүн бодлогын нэдүгээрт нь хүн ам зүйн бодлого ордог буйзаа хэмээн итгэдэг. Сонгогчдынх нь эгнээ өсөхгүй харин буурсаар, арван таван жилийн тэртээ хүн амын өсөлт 2.8 хувь байснаа одоо нэг дахин буурч, үр зулбуулах, амиа егүүтгэх, архинд түлэгдэх, танхайчуудад хөнөөгдөх, осол аваараар амиа алдах, хүнсэнд хордох, эмнэлгийн тусламж үзэлгүй нас барах, өлбөрч үхэх, эмчилгээгүй аюулт өвчинд нэрвэгдэх зэргээр хорвоод нэг л заяах алтан амиа алдах, хүн амын "зүй бусын" хорогдол ихэссээр байгааг монгол үндэстэн оршин тогтнохын төлөө санаа тавих үүрэгтээ Ерөнхийлөгч багтаан болгоох ёстой юмсан гэж сонгогч олон түмэн сүсэлсээр он оныг үдэж байгаа билээ. Нөгөө талаар хүн зон байлаа ч хөл тавих газаргүй бол улс гэгдэх учиргүйг ойлгодог ард түмний маань санааг орчин зүйн сүйрэл, алсын хараагүй лицензийн панзлал, байгалийн баялгийг тооцоогүй бэлэнчлэх сэтгэлгээ асар их зовоож байгааг ч Улсын Ерөнхийлөгч болгоодог, болгоох ч ёстой гэдгийг сонгогчид захиа даалгавраа болгосноо цаг үргэлж санаж байгаа билээ. Дэлхийн хоёр биш бүр таван тивд монгол хүн мөрөө гаргаж юм үзэж, нүд тайлах, эрдэм сурч, амьдрал танихаар, "агтны буйд газар үзэж, аавын буйд хүнтэй танилцахаар" ардаа аав ээж, амраг саднаа үлдээгээд алсыг зорьсон эх орон нэгтнүүд манай үндэсний орлогын чамбайхан хэсгийг бүрдүүлэх болсон үед суут хаан Чингисийн байгуулсан Их Монгол улсын 800 жилийн ой тохиож буй энэ тэмдэглэлтэй түүхэн эгшинд улсын маань Ерөнхийлөгчийн оюун санаанд "Монгол диаспорын (гийчид) бодлого" боловсорч байгаа гэдэгт найдна. Энэ талаар "Хятад иргэний толгой дээр нар жаргах ёсгүй" гэдэг өмнөд хөршийн уламжлалт эртний бодлогыг монгол хүн ямар мэдэхгүй биш дээ. Хэдэн зуун мянгаар тоологдох хэмжээнд хүрээд буй "Монгол диаспора"өнөөдөр дэлхийн таван тивд гийчилж байгаагаараа 13 дугаар зууны монгол тархалтаас хол явчихлаа шүү дээ. Тэдэнд мэндийн хариутай байж, иргэний нь болох сонгогчийн нь эрхийг хамгаалах, эх орны нь алсын халамжийг үзүүлэх, тэд ч гэсэн унасан газар угаасан усныхаа тухайд "дотроо бодолтой, дороо суурьтай" байх олон нарийн асуудлыг эрх зүйн үндэсний болоод олон улсын баталгаатай болгох тухайд тусгай хууль боловсруулах талаар Улсын Ерөнхийлөгч "холын харааны" шилтэй байх нь зайлшгүй билээ. Тэд алс хол байгаа учраас "ойрын харааны" шил хэрэггүй бизээ. Монголын нийгэмд улс төрийн болон үндэсний "миопи" гажиг газар авахаас сэрэмжлэхийн тулд өнөөг хүртэл манайд үгүй байгаа ирээдүй судлалын шинжлэх ухааныг хувь хүний санаачлагаар хязгаарлах бус төрийн бодлогын хэмжээнд өөд татаж, төрийн бүх шатны албан хаагчдын оюуны потенциалыг (хүчин чадлыг) огцом нэмэх цогц арга хэмжээ авах хэрэгтэй ажээ. Монголын Ирээдүй судлалын нийгэмлэгийг санаачлан байгуулагчид мөдхөн анхдугаар чуулганаа хийхээр бэлтгэж буйг Монгол Улсын Ерөнхийлөгч анхааралдаа авч дэмжиж байгаа нь сайшаалтай. Энэхүү чухал ажлыг засгийн газар тал бүрээс нь дэмжиж эх орныхоо маргаашийн тухайд өөрийн гэсэн баримжаатай болж, яриа нэр төдий бус, бодлогоор ажил хэрэгчээр оролцож, тодорхой санхүүжилт үзүүлбэл холын хараагаа хурцатгахад хэрэг болохсон билээ. 

