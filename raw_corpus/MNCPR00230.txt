Хэнд зориулахаа тодорхойлчихоод шинэ нэвтрүүлэг бэлтгэх хэрэгтэй болсон

Олон нийтийн радио телевизийн (ОНРТ) шилжилтийн үеийн тулгамдсан асуудлуудаарх хэлэлцүүлэг өнгөрөгч долоо хоногийн сүүлийн хоёр өдөр үргэлжиллээ.
Нээлттэй нийгэм форумаас зохион байгуулж буй энэ хэлэлцүүлгээр ОНРТ-ийн хуулийн хэрэгжилтийг дэмжих хүрээнд өнөөгийн шилжилтийн нөхцөл байдлыг амжилттай туулах, олон улсын шинжээчдийн тусламжтайгаар олон нийтийн үр дүнтэй, зохистой бүтцийн загвар бий болгоход туслахыг зорьж байгаа юм. Тиймээс ч ОНРТ-ийн шилжилтийн үеийг амжилттай туулсан Зүүн Европын хуучин социалист орнуудын мэдлэг, туршлага бүхий шинжээчид, тэр дундаа энэ чиглэлийн эрхзүй, практикаар мэргэшсэн олон улсын ба дотоодын шинжээч, монголын тус салбарын мэргэжилтнүүд, иргэний нийгмийн байгууллагын төлөөлөгчид оролцсон. Олон улсын сэтгүүлчдийн холбооны Олон нийтийн асуудал хариуцсан мэргэжилтэн Марк Груберийн хэлснээр ардчиллын анхдагч шаардлага нь хэвлэл мэдээллийн хэрэгслийг улс төр, эдийн засгийн нөлөөнөөс ангид байлгах явдал. Нөгөө утгаараа манайд тулгараад байгаа нөхцөл байдлын хувьд шинэ бүтэц, менежмент, харилцаа хэрэгтэйг онцолсон. Үүнээс ч илүү чухал үзүүлэлт бол сэтгүүлчдийн мэргэжлийн байр суурь, тэд мөн зөвлөлдөх эрхтэй байх учиртай. Нэгэнт туршлага хуваалцах, түгээхийг зорьсон учир ОНРТ-ийн нийтлэг үнэт зүйлийг ч Марк Грубер тодорхойлов. Юутай ч тухайн улс оронд нэлээд түгсэн, үндэсний хэмжээний хүрээг хамарсан, хамгийн гол нь цөөнхийг орхигдуулахгүй байх учиртай. Улс төр, эдийн засгийн хувьд биеэ даасан редакцитай байх нь чухал. Тэрхүү редакцийн зохион байгуулалт, менежментийн бүтэц ил тод, олон нийтийн хөрөнгөөр санхүүжих. Үүгээрээ ч нийгмийн шударга байдлыг тогтоож, өөрийн салбарынхаа мэргэжилтнүүдийг хамгаалж байх ёстой болов. ОНРТ-ын удирдах зөвлөл бусад оронд харилцан адилгүй бүрдэж ирсэн. Нэгдсэн вант улсад бол BBC-ийн захирагчдын зөвлөл нь хааны онцгой эрх мэдлийн хүрээнд томилогддог байна. Үүнийг шинжээчид Ерөнхий сайдын томилолттой л гэж ойлгодог. Таван жил хүртэл хугацаагаар, мөн нөхөн томилогдох эрхтэй. Харин Японд хуульд нь заагдсаны дагуух NHK-ийн 12 захирагчийг парламентийн хоёр танхимд зөвшөөрөлтэйгээр Боловсрол соёл, Шинжлэх ухаан, аж үйлдвэрийн мэдлэг туршлагатай шударга шийдвэр гаргах боломжтой гэж үзсэн хүмүүсээсээ Ерөнхий сайд сонгон томилж мөн чөлөөлөх эрхтэй байдаг аж. Монгол улсын ОНРТ-ийн хууль ч олон улсын жишигт нийцсэн гэж дүгнэж байв. Монголын үндэсний телевизийн программын дарга Ө.Нарангэрэлийн хэлснээр ОНРТ-ийн хөтөлбөрт чанарын өндөр түвшинд бэлтгэгдсэн мэдээ, мэдээлэл, зугаа цэнгээний, боловсрол, сургалт танин мэдэхүйн чиглэлийг түлхүү тусгасан байх нь чухал гэж үзжээ. Түүнчлэн олон нийт санаа бодлоо чөлөөтэй илэрхийлэх боломжийг хангаж, олон ургальч үзэл, улс төр, гүн ухаан, шашин шинжлэх ухаан гээд бүхий л салбарыг олон талаас нь үзүүлэхийг чухалчлах цаг болсныг хэлж байлаа. Энэ шаардлагын дагуу чанартай нийтлэл, нэвтрүүлгийг бэлтгэх залуу мэргэжилтэн, ажилтнуудад дадлага туршлага олгох хөрөнгө мөнгөн ихээхэн шаардагдаж байгааг ч онцлов. Харин радиогийн өргөн нэвтрүүлгийн хувьд тухайлбал, өнөөдөр Монголын үндэсний радиогийн бүх нэвтрүүлгийн 22 буюу хамгийн их хувийг зар сурталчилгаа эзэлжээ. Энэ жилийн эхний зургаан сарын байдлаар хөгжим 18 байсан бол 27 хувь, нийгэм, улс төрийн нэвтрүүлэг 15 байсан бол 20 хувь хүртэл өсч, захиалгат нэвтрүүлгийн эзлэх хувь буураад байгаа гэнэ. Гэвч олон нийтийн радио нь арилжааны радиогоос үндэсний цөөнх, хөгжлийн бэрхшээлтэй иргэд, эмэгтэйчүүдэд зориулсан нэвтрүүлгүүдийн эзлэх хувийг ихэсгэж нэвтрүүллийн бодлогын хувьд бүтцийн өөрчлөлт оруулах ёстой болж байгааг онцолсон. Үүний тулд одоо явж байгаа нэвтрүүлгийн программаас хасч, шинэ нэвтрүүлэг бэлтгэхээс өмнө түүнийг хэнд зориулж байна вэ гэдгийг тодорхойлох нь чухал болжээ. 
Б.ХАЖИДМАА
