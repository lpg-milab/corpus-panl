№185 (17088)      
1988 оны наймдугаар сарын 3.   
ШИНЭЧЛЭЛ - НИЙТИЙН ҮЙЛС

1988 оны зургадугаар сард МАХН-ын Төв Хороонд болсон нам, аж ахуйн идэвхтний зөвлөлгөөн, хөдөө аж ахуйн хоршооллын байгууллагын удирдах ажилтны зөвлөлгөөн манай оронд эхэлж байгаа өөрчлөлт шинэчлэлийн зорилго, утга агуулгыг малчин, тариачин, барилгачин, сэхээтэн зэрэг нийгмийн материаллаг болон оюуны баялгийг гардан бүтээгчдэд гүнзгий ойлгуулж, түүнийг анхан шатны байгууллага, үйлдвэр, аж ахуй, цех, бригадад хэрэгжүүлэх нөхцөлийг бүрдүүлж бий болгохыг онц чухалчлан анхаарсан билээ. Орон даяар намын шинэчлэлийн бодлогыг хэрэгжүүлэх ажил эхэлж, намын байгууллагын үзэл суртал, зохион байгуулалтын бүх хэрэгсэл энэ асуудалд төвлөрч, хурал зөвлөлгөөн, яриа лекц, ухуулга сурталчилгаа чухам үүнд чиглэж байна. 

Хэнтий аймгийн Чандагана, Төв аймгийн Архус зэрэг нэлээд аж ахуйд олон малчин тодорхой ажил үйлс бүтээхээр гэрээ байгуулж, зардалд чекээр хяналт тавьж, анхны үр дүн нь тодорхой болж байна. Шинэчлэлийг бүх нийтээр ойлгон мэдэрч, суралцаж, сорьж туршиж, хэрэгжүүлж, амжилтад хүргэхийн тулд хүн бүр үйл ажиллагаандаа дүн шинжилгээ хийж, хуучин сэтгэлгээ, арга барилаас ангижрах, эдийн засгийн мэдлэг, шинэчлэлийн үеийн сэтгэлгээ эзэмших нь нэн чухал болоод байна. Шинэчлэл өөрчлөхийг өөрөөсөө эхлэн хэрэгжүүлэхийг заасан нам, аж ахуйн идэвхтний зөвлөлгөөний зарчмын заалтыг удирдах ажилтнаас аваад бүх шатны боловсон хүчин, мэргэжлийн сэхээтэн, ер нь хамт олныг удирддаг бүх хүн үйл ажиллагаандаа давын өмнө хэрэгжүүлэх шаардлага тулгарч байна. 

Өөрөө сайн мэдээгүй, утга зорилгыг нь нэвтэрсэн ойлгоогүй ажлыг бусдаар хийлгэх гэж захиргаадан албадсанаас нам, засгийн бодлогыг хэлбэрдэж өнгөрөөх, хий хоосон яриа болгож нэр хүндийг гутаадаг архаг дутагдал даамжрахад хүрч байна. Төв, Хэнтий аймгийн захын нэлээд сум, нэгдлийн малчид, тариаланчид, нам, улсын байгууллагын олон ажилтан эдийн засгийн шинэчлэлийг хэрхэн хэрэгжүүлэх аргыг өнгөц бүдэг ойлгож, дээрээс заавар, дэргэдээс бэлэн туршлага загвар гарч ирэхийг хүлээж цаг алдсаар байгаа нь үүнийг гэрчилнэ. Энэ оны ажлын явц хангалтгүй байгаа Төв аймгийн Баянжаргалан, Хэнтий аймгийн Дэлгэрхаан, Хэрлэнбаян-Улааны отор тэжээлийн аж ахуйд малтайгаа гэрээ байгуулах, зардалд чекээр хяналт тавих ажлыг одоо болтол нэвтрүүлж эхлээгүй, шинэчлэлийг хэрэгжүүлэх гол хүч болсон хөдөлмөрийн хүмүүс шинэ арга замаар ажиллахын ач тус, давуу талыг ойлгуулаагүй байгаа нь ноцтой дутагдал мөн. 

Дээрх аймгуудын нэлээд сум, нэгдэлд хадлан тэжээл бэлтгэх ажил дөнгөж эхлэл төдий, бэлтгэсэн өвс нь чанаргүй, хэмжээ бага, техникийн саатал их, хадланчдын ахуй хангамж муу, санаа сэтгэл, идэвх эрмэлзэл ихэд суларсан нь тэнд шинэчлэлийн уур амьсгал нэвтрээгүй, улигт хуучин арга ноёлж байгаатай шууд холбоотой юм. 

Төв аймгийн Баяндэлгэр сум, нэгдэлд үйлдвэрлэлийн зардалд чекээр хяналт тавих системийг жинхэнэ ёсоор нэвтрүүлэхийн оронд элдэв шат дамжлага, бичиг данс нэмэх замаар оромдсоноос мал аж ахуйн бригадын дарга, хэсгийн ахлагчид, малчид учраа олохоо больж, ийм илүү зүйлээс илт түвэгшээж, орхих хандлагатай болсон байна. Өнөөдөр олон аймаг, сум, нэгдэлд цаг үеийн чухал кампанит ажлууд хугацаа алдан сунжирч, үр дүн муутай байгааг хэвлэл радиогоор шүүмжилсээр байна. Жилийн жилд үргэлжилсээр ирсэн ийм зохисгүй үзэгдлээс салж, цаг үеийн ажлыг шинэ аргаар зохион байгуулах цаглашгүй их боломж нөөц эдийн засгийн шинэчлэлд агуулагдаж байгаа билээ. Зүй нь хадланчид, саальчид, оторчид, тариаланчид, ногоочидтой нэгдэл, аж ахуй нь урт, богино хугацаатай тодорхой гэрээ байгуулан тэднийг ашигтай ажиллаад арвин их цалин хөлс авахуйцаар зохион байгуулбал захиргааны муйхар шаардлага, шахалт албадлага. элдэв тогтоол, тушаал гаргах хэрэгцээ аяндаа үгүй болж, хөдөлмөрийн хүмүүсийн идэвх, урам зориг сэргэж, нийт ажил үйлсэд ахиц өөрчлөлт гарах нь мэдээж юм. 

Хөдөлмөрийн нөхцөл хүнд, гар ажиллагаа зонхилсон, нарийн түвэгтэй, хугацаа давчуу, бутээгдэхүүн нь эмзэг зэрэг олон онцгой нөхцөлтэй цаг үеийн чухал ажлуудыг цагийн хөлс, шагнал урамшуулал бага учраас малчид хөдөлмөрчдийг албадан шахах замаар хийлгэдэг өнөөгийн системийг өөрчилж, нийгэм, анхны сонирхлыг зөв хослох шинэ шинэ хэлбэрийг орон нутагтаа эрэн хайж, зориг самбаа гарган нэвтрүүлбэл эргэлт өөрчлөлт гарах болно. Шинэчлэлийг хэрэгжүүлэх чиглэл, бодлогыг намын байгууллага боловсруулан гаргаж, төрийн захиргаад удирдлага хяналтыг гартаа авч, аж ахуйн байгууллага шууд хэрэгЖүүлэх ёстой. Шинэчлэлийн бодлогыг хэрэгжүүлэхээс хөндий байх байгууллага, оролцохгүй өнгөрөх хүн байх ёсгүй билээ. 

Нөхөр Ж. Батмөнх МХЗЭ-ийн XIX их хурал дээр хэлсэн үгэндээ Эдийн засгийн шинэчлэлийг тууштай хэрэгжүүлэхэд нам, улс, олон нийт, аж ахуйн бүх шатны байгууллага, хөдөлмөрийн хамт олон, нийт боловсон хүчний эн тэргүүний зорилт оршино >> гэж цохон заасны дагуу хөгжлийг эрчимжүүлэх хүчит хөшүүрэг, гол арга болсон эдийн засгийн шинэчлэлийг хэрэгжүүлэхэд иргэн бүр идэвхтэй, эрчимтэй, эргэлт буцалтгүй оролцъё, 

Шинэчлэлийг зөвхөн ажилчин, малчин, сэхээтэн, үйлдвэрлэлийн үндсэн нэгжийн хүмүүс л хийж хэрэгжүүлэх, бусад нь тухайлбал нам, улсын болон эдийн засаг, хууль, хяналтын төв байгууллага, удирдах ажилтнууд түүнийг дээрээс нь ажиглаж, зааж зааварлаж, хянаж шалгаж, шийтгэж торгож байх үүрэгтэй мэт буруу ташаа ойлголт, ажиллагааг таслан зогсоох нь чухал байна. 

Өөрчлөлт шинэчлэлийг ам яриагаар талархан дэмжих, хуралдан хэлэлцэх шатнаас нь гаргаж нийгмийн амьдралын бүх салбар хүрээнд жинхэнэ ёсоор хэрэгжүүлэх өдөр тутмын амьд ажил үйлсэд шилжүүлэхэд ажилчин, малчнаас сайд, дарга хүртэл бүх хүн идэвх чармайлт гарган оролцох ёстой. 

Ингэж чадвал элдвээр алгуурлах, айн болгоомжлох, заавар хүлээх, олон янзаар хийж будилах зэрэг саатал, зөрчил арилж, намын бодлого нийт орон даяар жигд хэрэгжих болно. 

