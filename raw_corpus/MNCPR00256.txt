Хуйвалдагчидтай "зөвшилцдөг" эх орончид

Манай улсад анх удаа АНУ-ын Ерөнхийлөгч албан ёсны айлчлал хийж байна. Уг айлчлалтай давхцуулж "Эрүүл нийгэм-Иргэний хөдөлгөөн", "Эрс шинэчлэл" хөдөлгөөнийхөн хамтран жагсаал цуглаан зохион байгуулахаа албан ёсоор мэдэгдсэн.
Мэдээж ноён Бушийг эсэргүүцсэндээ бус "нөгөө" улс төрчидтэйгөө тэмцэхээр шүү дээ. Монголын нийгмийн бодит байдлыг дэлхий нийтэд таниулж төрийн өндөрлөгүүдийнхээ "нүүрийг нь улайлгаж, чихийг нь халууцуулах" алтан боломж гарсан юм. Гэтэл өнгөрсөн бямба гаригийн 21 цагийн "Цагийн хүрд" хөтөлбөрөөр дээрх хөдөлгөөний тэргүүнүүд болон Тагнуулын Ерөнхий газар, Нийслэлийн цагдаагийн газрын дарга нар АНУ-ын Ерөнхийлөгчийн айлчлалын үеэр жагсаал цуглаан хийхгүй болсон тухай мэдэгдлээ. Ж.Бушийн аюулгүй байдал, жагсаал цуглааны үеэр үүсч болзошгүй эмх замбараагүй байдал, цаашлаад хэн нэгэн "жихолын" халдлагаас сэрэмжилсний үндсэн дээр уг жагсаал цуглааныг хойшлуулахаар болсон байна. Уриа лоозон барин, тайван жагсаж байтал хаанаас ч юм нэг "амиа золиослогч" бөмбөгөө ажиллагаанд оруулж болох л юм. Ингэж "баларвал" түүний хариуцлагыг жагсаал санаачлагчид хариуцна. Өөрөөр хэлбэл, дээрх нөхцөл байдал үүсч болохыг манай цагдаа, тагнуулынхан анхааруулж, "тэмцэгчдийг" дарамтлахад тэд аминдаа хайртайгаа хосгүй мэдэрчээ. Ингээд л манай тэмцэгчид "улс эх орныхоо нэгдмэл эрх ашгийн үүднээс" тэмцлээ түр хойшлуулахаар болж "их эвслийн" гэрээнд гарын үсэг зурж зөвшилцөцгөөлөө. Нээлттэй нийгмийн иргэн би бээр эрхэм зочиноо аюулгүй тайван байлгах үүднээс ажлын эхний өдрөө гэртээ өнгөрүүлэн, оройн мэдээгээрээ ноён Ж.Буш манай Ерөнхийлөгч хоёрын инээд алдсан гар барилтыг дахин дахин харж, Монгол оронд ардчилал хөгжиж байгаагийн сонгодог жишээ, танай сайхан оронд бол хайртай... гэх мэт сэтгэл хөдөлгөм халуун үгийг сонсож, дараагийн зөвшилцлийн гэрээний дагуу болох цуглаандаа оролцохоор боллоо. Чингэхдээ "Эрүүл нийгэм-Иргэний хөдөлгөөн", "Эрс шинэчлэл" хөдөлгөөн хоёртоо-Үерхэлдээ үнэнч байгаарай гэсэн шинэ лоозон барихаар зэхэж хонох нь ээ. 
