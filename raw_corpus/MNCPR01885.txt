Та ажилд орох гэж байна уу, тэгвэл наашаа суу

Оюутны ширээнээс ажлын талбарт ирж байгаа залуус шинэ хамт олны дунд ороход хэцүү байдаг. Бас ажлаа юунаас эхлэхээ тэр бүр сайн мэддэггүйгээс бэрхшээх, шантрах явдал ч гардаг.
Энэ удаагийн Рафлесын форумаараа ажилд шинээр орох гэж байгаа залууст хариуцсан ажилдаа хэрхэн амжилт гаргаж болох талаар "Hartford Institute"-ийн багш Тревор Сирад зөвлөж байна. Оюутны амьдрал дуусч, төгсөлтийн үдэшлэг нэг л мэдэхэд хаяанд ирнэ. Оюутан ахуй нас, хамт суралцдаг найз нөхдөөсөө салах цаг иржээ. Энэхүү өөрчлөлт нь зарим нэгний хувьд айдас төрүүлэх нь ч бий. Их сургуульд хичээлээсээ хоцорсон ч гэсэн ямар нэгэн аргаар хичээлээ нөхөж авч болдог. Гэвч ажил бол огт өөр ертөнц юм. Компаниуд, төрийн болон төрийн бус байгууллагууд ажлын дотоод журмыг мөрдөхгүй байх, ажлаа хугацаанд нь дуусгахгүй, ажлын цагаас хоцрох зэрэгт үргэлж хүлцэнгүй хандахгүй нь ойлгомжтой. Та D үнэлгээтэй төгссөн ч гэсэн ядаж л дипломоо аваад төгсөнө. Харин ажлын тухайд D гэсэн үнэлгээтэй ажиллах юм бол халагдана л гэсэн үг. Шалтгаан нь ч тодорхой. Амжилтад хүрэхийг зорьж буй ямар ч байгууллага шаргуу, өрсөлдөхүйц ажилладаг, компанийн зорилгодоо хүрэхэд нь хувь нэмрээ оруулж чадах ажилтантай байхыг л хүсдэг. Ажилд орох эхний өдрөөсөө л юу хийх ёстой ямар үүрэг хариуцлага хүлээж байгаа гэдгээ ойлгох хэрэгтэй. Хэсэг хугацааны дараа дарга чинь чамаас яг юу хүсч байгааг олж мэдэж болно. Түүний дараа юу хийх ёстойгоо ч ойлгоно. Таны зорилго ямар байхаас үл харгалзан ажил дээр бүхий л ажилчдад хамаарч байх зарим зүйл бий. Ялангуяа, ажлаа цаг хугацаанд нь дуусгах, зохистой хувцаслах зэргийг анхаарч байх хэрэгтэй. Таны дарга "Би юу хийхээ мэдэхгүй байна" гэдэг үгийг сонсохыг хүсэхгүй. Төлөвлөсөн ажилдаа санал болгох хоёр дахь хувилбартай байх хэрэгтэй. Хийх ёстой зүйлээ хийж, шаргуу ажиллахаас гадна өөрийгөө хөгжүүлэх зарим нэгэн стратеги байдаг. Хамгийн гол нь энэ нь даргад чинь хамааралтай. Таны дарга бол нэг үгээр хэлэхэд таны спонсорлогч, туслагч, зааварлагч юм. Ихэнх дарга ажилтнуудаасаа ажлаа сайн хийхийг шаарддаг бөгөөд нөхөрсөг, сайн туслагч байхыг хүсдэг. Хэрэв та даргынхаа аашинд нь дургүй бол яах вэ? Танд хоёр сонголт байна. Ажлаасаа гарч компанийг орхих эсвэл нийцэж ажиллах. Асуудлыг хажуу тийш тавь. Ажлаа сайн хий, нөхөрсөг, тусархуу бай. Энэ бол энгийн л дүрэм. Энгийн дүрэм болохоор хамтран ажилладаг хүмүүст тань ч хамаарна. Хамгийн гол ялгаа нь та өөрөө хамтран ажиллагсадтайгаа нийтэч байх явдал юм. "Энэ миний хийх ёстой ажил биш" гэж хэлэх ч юмуу маргаан бүү үүсгэ. Хэрүүл өдсөн хэлбэрээр бүү хариул. Тайван бай. Нэгэндээ тусалдаг хамтран ажиллагчийн хувьд үргэлж сайшаагдаж байдаг. Хэрэв чи тэдний сэтгэлд нийцдэг бол тэд чамд тусална. Хэрэв дургүй бол чиний эсрэг зүйлийг хийх болно. Яаж менежерийнхээ байр суурийг хадгалж үлдэх вэ? Менежер болж тушаал ахисны дараа шинэ нөхцөл байдал, хүндрэлтэй учирна. Магадгүй хүмүүсийг удирдахад хэцүү байж болох юм. Зарим хүмүүс төрөлхийн удирдах авьяастай байдаг, харин зарим нь суралцах шаардлагатай байдаг. Хүмүүсийг элсүүлэх, сургах, өдөөх зэрэг менежментийн үүрэг нь шинжлэх ухаан төдийгүй урлаг юм. Та онолыг нь мэдэж байж болно гэвч өөрийн болгоход хугацаа шаардагдана. Бүгдийг мэднэ гэж бүү бардамнаарай. Бардамнах нь ихэнх тохиолдолд доош татдаг. Шинээр менежер болж байгаа хүмүүсийн гаргадаг томоохон алдаа бол тэдний албан тушаал нь илүү эрх мэдэл өгч байна гэж бодох юм. Зөвхөн таны албан тушаалаас болоод хүмүүс таныг хүндлэхгүй. Ажлаа сайн хийж, ажилчдаа эелдгээр удирдаж, албан ёсны болоод нөхөрсөгөөр харьцвал таныг хүндлэх болно. Тийм болохоор хүн болгоны хүндлэлийг хүлээсэн, ажлын үр дүн сайн гэх мэт нэлээд чанга дүрэм, журманд захирагдаж байж ажлын байрандаа шалгарч үлдэх нь ээ. Илүү амжилтад хүрч ажиллахыг хүсвэл ур чадвартай, мэдлэгтэй, байх хэрэгтэй. Компанидаа дээгүүр түвшинд хүрч очихын тулд өөртөө шүүмжлэлтэй хандаарай. Өөрийнхөө хийж гүйцэтгэсэн ажилдаа амархан сэтгэл нь ханадаг хүн нэг их хол явдаггүй. Бусдыг сонсдог, шинэ мэдээлэл эрэлхийлдэг, нээлттэй сэтгэхүйтэй, уян хатан хүмүүсийн карьер дээшилдэг. Бүх хүн дарга, менежер болж чадахгүй. Хэрэв ухаантай, ур чадвартай байвал хувь заяа өндөр суудалд хүргэж болох юм. 
Д.Цолмон
