№95 (16685)      
1987 оны дөрөвдүгээр сарын 21.
Ойрын холбоо

Нам, засгаас хөдөө аж ахуйн үйлдвэрлэлийн нэгжийг холбоожуулах ажлыг онцгой анхаарч системтэй арга хэмжээ авч ирснээр одоо нэгдэл, сангийн аж ахуйн нийт бригад, тасаг, фермийн ная гаруй хувь нь холбоожиж шуурхай удирдлага, мэдээллээр хангагдаж байна. 

Ойрын холбоо гэж нэрлэж болох хөдөө аж ахуйн нэгдэл, сангийн аж ахуйн бригад, фермийн болон үйлдвэрлэлийн бусад нэгжийг холбоожуулж, орчин үеийн радио телефоны хэрэгслээр хангах шинэ хэлбэр ч нэвтэрлээ. 

Төв аймгийн Баян, Баянжаргалан, Баянцагаан сумдын отор нүүдэл хийдэг хагас суурьшилтай мал аж ахуйн бригад, хэсгүүдийг радио телефоны хэрэгслээр иж бүрэн холбоожуулж, улсын цахилгаан холбооны нэгдсэн сүлжээнд хамруулан малчид, хөдөлмөрчдөд тогтвортой үйлчилдэг болоод байна. 

Малчид хөдөлмөрчдийг үйлдвэрлэлээс хөндийрүүлэхгүйгээр хүссэн газартай нь яриулж болох холбооны шинэ техникийг зөв эзэмшиж чадахгүй, эсвэл дур зоргоороо аашилж, байрлалыг өөрчлөх, зөөх, тэр ч байтугай алсын суурь хэсгийн малчдыг холбоожуулахын оронд нэгдлийн удирдах ажилтан бүрийн машинд холбоо тавьж ашиглалт, зориулалтын журмыг зөрчих зохисгүй хандлага сүүлийн үед гарах боллоо. 

Хөдөө аж ахуйн байгууллагууд анх барьж байгуулахдаа өртгийн хямд төсвийг бодож бригад, фермийн холбооны өнөөгийн техникийн шаардлагыг харгалзахгүй хялбарчлан, шугамыг гол төлөв дан утастай, тулгуургүйгээр татах юм уу нэгэнт байгуулсан шугамын засвар, үйлчилгээг хийлгэх талаар нэгдэл, аж ахуйн захиргаад анхаарахгүй, эзэнгүйдүүлдэг дутагдал элбэг байна. 

Сэлэнгэ аймгийн Цагаантолгойн сангийн аж ахуйн Энхталын тасагт ( одоо сангийн аж ахуй болсон ) 1974 онд 113 мянган төгрөгийн өртөгтэй 76 км агаарын баганат шугам байгуулсан боловч түүнийг үрэн таран болгоод 1980 онд 186, 4 мянган төгрөгийн зардал гаргаж дахин байгуулжээ. Гэвч сангийн аж ахуйн захиргаа ашиглалт, үйлчилгээг урьдын адил эзэнгүй орхисноос шугамын баганыг тарианы сүрэл шатаахдаа сүйтгэж модыг түлшинд хэрэглэх зэргээр дахиад л хэрэгцээнээс гаргажээ. 

Бригад, тасгийн холбооны шугамыг энэ мэтээр хайхрахгүй сүйтгэж, харилцааны радио станцын гранитур, антенн, аккумуляторыг тонох, эвдэж сүйтгэх гэмт хэрэг бусад сангийн аж ахуй, хөдөө аж ахуйн нэгдлүүдэд ч нэг бус удаа гарсан байна. 

Холбооны шугам, хэрэгслийг данс бүртгэлдээ авч, арчлан хамгаалж, тогтмол ажиллагаатай байлгах үүрэгтэй сангийн аж ахуй, хөдөө аж ахуйн нэгдлийн дарга, орлогч дарга, бригад, тасаг, фермийн дарга, эрхлэгч, мэргэжилтэн нар хариуцлага алдаж, улсын чухал өмчийг эзэнгүйдүүлэн үрэгдүүлээд, бригад, фермийн холбоо ажилгүй болсон дутагдлыг бусад яам, газар, байгууллагад түлхэж, өөрөөсөө зайлуулахыг эрмэлздэг зохисгүй явдал түгээмэл байна. 

Орон нутгийн холбооны байгууллагууд ч ийм байдалтай зарчимч тэмцэл хийж, холбооны тоноглол, техник хэрэгслийг зөв эзэмшихэд нь мэргэжлийн дэмжлэг туслалцаа үзүүлж, арчилж хамгаалж, байнгын ашиглалттай байлгах ажлыг хамтын хүчээр зохион байгуулж байвал зохино. Байнгын холбоотой бригад, тасгийг сум, аж ахуйн төвийн АТС-ын алслагдсан хэрэглэгчийн журмаар ажиллуулж, орон тоо, хүч хэмнэх, шугамыг хамтран засварлаж, хөллөж бэхжүүлэх зэрэг наад захын арга хэмжээг хэрэгжүүлэхэд бололцоогоо дүүрэн ашиглах ёстой. 

Одоогийн байдлаар ашиглалтад оруулсан бригад, фермийн холбооны телефон шугамын 48 хувьд их засвар хийж өргөтгөх, радио станцын нэлээд хувийг шинэчлэн сэргээх, засварлах шаардлагатай байгаа учир уг асуудлыг чанартай шийдвэрлэж, хөдөлмөрчид, малчдын үйлчилгээнд зохицсон найдвартай ажиллаж, хэрэгцээ хангах бүрэн бололцоотой холбооны орчин үеийн цэг, салбар болгож аж ахуйн төдийгүй нийгмийн асуудлыг хэсэгчлэн шийдэх нэн чухал нөхцөл бүрдүүлэх ёстой. 

Дундговь аймгийн Эрдэнэдалай сумын << Хөвсгөл >> нэгдлийн зөвлөл бригадын холбооны шугамыг сумын холбооны салбарт шууд оруулан тоноглож, бүх харилцаагаа холбоогоор дамжуулахаар зохион байгуулан, бригадын төвөөс малчид хөдөлмөрчдийг аймаг, сумын төв, бусад аймаг, хоттой яриулах нөхцөлтэй болгож, бригадын шугамын засвар үйлчилгээний ажил хариуцсан орон тооны монтёрыг нэгдлээс томилон, сумын холбооны салбарын мэдэлд тогтвортой ажиллуулж, шугамын ашиглалт, арчлалт, хамгаалалтыг чанартай гүйцэтгэдэг нь малчдын талархал хүлээж байна. Энэ мэтээр бригадын холбооны шугамын засвар үйлчилгээ хийж, шугамаа хэвийн ажиллагаатай байлгахад нь нэгдэл, сангийн аж ахуйд мэргэжлийн дэмжлэг байнга үзүүлж тусалдаг Говь-Алтай, Булган, Баян-Өлгий аймгийн холбооны газрын туршлагаар хамтран ажиллавал тодорхой үр дүнд хүрэх бодитой боломж манайд байгаа юм. 

Холбооны хэрэгслийн үйлдвэрлэл эрчимтэй хөгжсөн бусад оронд хөдөө аж ахуйн үйлдвэрлэлийн зориулалтаар холбооны хэрэгсэл хийж байгаа ололтыг өөрийн орны онцлогт уялдуулан нэвтрүүлэх нь зүйтэй юм. Мал аж ахуйн үйлдвэрлэлийн өвөрмөц шаардлагыг хангаж чадах үр дүнтэй, ирээдүйтэй радио телефоны системийг хэрэглэх хэмжээг өргөжүүлэн, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программын хүрээнд хэрэгжүүлэхээр заасан холбоожилтын зорилтуудыг нягт уялдаатай шийдвэрлэвэл зохино. Хөдөө аж ахуйн үйлдвэрлэлийн нэгжийг холбоожуулах ажлыг төлөвлөх, шаардлагатай хөрөнгө, зураг төсвөөр хангах талаар Хөдөө аж ахуйн Яам, Нэгдлийн холбооны дээд зөвлөл орчин үеийн арга барил шинэ сэтгэлгээгээр хандаж, үйлдвэрлэлийн чиглэл, нутаг орныг бүхэлд нь хамаарах хэрэгцээг харгалзан аль болохоор иж бүрэн шийдвэрлэх нь чухал байна. 

Бригад, тасаг, фермийг холбоожуулах бодлогыг хэрэгжүүлж ирсэн практик болон цаашид баримтлах чиглэлийн дагуу малчид, хөдөлмөрчдийн эрэлтийг жигд хангахуйц телефон холбоогоор үйлчлэх техникийн бодлогыг хэрэгжүүлэхдээ тэдгээрийг мэргэжлийн байгууллагын мэдэлд төвлөрүүлж, телефон холбооны улсын нэгдсэн сүлжээ байгуулах ажлын нэг гол бүрэлдэхүүн хэсэг болгох техникийн өндөр шаардлагын дагуу асуудалд шинжлэх ухааны үндэстэй хандахыг улс орны газар зүй, хүн ам, нийгмийн үйлдвэрлэлийн онцлог хэрэгцээ шаардаж байна. 

