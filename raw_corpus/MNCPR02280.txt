Ж.БУШ: Энэ ордны гадаа өлсгөлөн зарлаж байсан залуусын нэг нь өнөөдөр энэ ордны дотор улс орныхоо Ерөнхий сайдаар томилогдон ажиллаж байна

Амар байна уу? (Монголоор мэндчилэв) Халуун дотно хүлээн авсанд талархаж байна. Элэгсэг дотноор хүлээн авсан Ерөнхийлөгч Танд талархаж байна. Халуун дотно хүлээн авсан Ерөнхий сайд Танд болон Засгийн газарт талархал илэрхийлье.
Лорад дотно хандаж байгаад Тэргүүн хатагтайд талархаж байна. Танай сайхан оронд ирсэндээ туйлын баяртай байна. Америкийн ард түмний сайн сайхны ерөөлийг өвөрлөн ирлээ. Би улс хоорондын чанартай нэгэн чухал үүрэг гүйцэтгэхээр энд ирлээ. Рамсфелд сайд бэлгийнхээ морийг ямархуу байгааг сураглаад ирээрэй гэсэн юм. Би танай оронд яг гэртээ байгаа юм шиг л байна. Танай орон бол манай Техас шиг тэнгэр газар нь цэлийсэн сайхан нутаг байна. Намайг урьсанд та бүхэнд талархаж байна. Албаа хашиж байхдаа Монголд айлчилсан Америкийн анхны Ерөнхийлөгч болж байгаадаа би баяртай байна. Америк орон танай "гуравдахь хөрш" гэгддэгээрээ бахархдаг билээ. 15 жилийн өмнө монголчууд энэ их ордны гадаа хэдэн мянгаараа цугларч тэсгим хүйтэнд ажралгүй эрх чөлөөгөө шаардаж, дарангуй дэглэмийг сөрөн зогссон билээ. Жагсагчдын дунд оюутнууд, ажилчид, лам нар, түүнчлэн эрх чөлөөний төлөө өлсгөлөн зарласан ардчилсан үзэлт хэсэг залуус байлаа. Итгэл үнэмшлийнхээ хүчээр тэд коммунист эрх баригчдыг засгийн эрхээс буулгажээ. Хэдхэн сарын дараа чөлөөт сонгуулиар эрх чөлөөт Монгол Улс мэндэлсэн байна. Энэ ордны гадаа өлсгөлөн зарлаж байсан залуусын нэг нь өнөөдөр энэ ордны дотор улс орныхоо Ерөнхий сайдаар томилогдон ажиллаж байна. Монгол Улс коммунизмаас эрх чөлөөт нийгэм рүү шилжиж 15-хан жилийн дотор эрчимтэй ардчилагдаж, эдийн засгаа нээлттэй болголоо. Бүс нутагтаа болон дэлхий дахинд танай орон амжилтын үлгэр дууриал болж байна. Эрх чөлөөгөө олох нь ямагт амаргүй байдгийг би мэдэх бөгөөд та бүхний тэвчээр зоригийг америкчууд бахархдаг юм. Өдөр тутмын хүчин зүтгэлээрээ та бүхэн үр ач нарынхаа амьдралыг дээшлүүлж байна. Төв Азийн цээжинд чөлөөт нийгэм байгуулж байгаа та нартай Америкийн ард түмэн хамт байгааг хэлэхээр би ирлээ. Саяхан миний эх орны өмнөд эрэг далайн хар шуурганы аюулд өртөхөд Монголын ард түмэн зүрх сэтгэлээрээ бидэнтэй хамт байсан билээ. Үер бүрэн татраагүй байхад танай Засгийн газар тусламж үзүүлж, тэргүүлэх бизнесменүүд хандив хуримтлуулсан нь үерт нэрвэгдэгсдийн түйвээгдсэн амьдрал ахуйг сэргээхэд дэм болж байна. Америкт гамшиг тохиолдоход монголчууд өгөөмөр сэтгэлээр тусалсанд миний эх орон талархаж байна. Америк, монгол хүнд нийтлэг зүйл олон бий. Хээр талыг морин дэл дээр туулсан хүмүүс манай хоёр оронд анх нутагшжээ. Манай хоёр орон колоничлолын дарлалыг таягдан хаяж, чөлөөт нийгмийг амжилттай байгуулсан. Мөн эрх чөлөөний үйл хэргийг хамгаалах хариуцлага улсынхаа хилээр хязгаарлагдахгүй бөгөөд эх орон маань эрх чөлөөтэй байх эсэх нь бусад улс орон эрх чөлөөтэй орших эсэхээс шалтгаална гэдгийг манай хоёр орон мэднэ. Энэхүү итгэл үнэмшилдээ хөтлөгдөн монголын ард түмэн эрх чөлөөгөө эдэлж чадахгүй байгаа нэгэнтэй эв санааны нэгдэлтэй байна. Монголын цэргийн албан хаагчид Баруун Сахар, Конгод НҮБ-ын ажиглагчаар ажиллаж ирсэн. Танай зэвсэгт хүчнийхэн Америк болон эвслийн хүчинтэй мөр зэрэгцэн чөлөөт Афганистаны зэвсэгт хүчнийг сургахад гар бие оролцож байна. Өнгөрөгч есдүгээр сард Монгол Улс тавдугаар ээлжийн цэргийн багаа Иракт илгээж тэнд Монгол цэргүүд албаа эр зориг, нэр төртэй хааж байна. Иракт эр зориг гаргасан Монголын хоёр дайчин-ахлагч Аззаяа, ахлагч Самбуу-Ёндон нар энд байна. Иракийн өмнөд хэсэгт дүүрэн тэсрэх бодистой ачааны тэргээр эвслийн цэргийн гал тогоо руу дайрахыг завдсан амиа золиослогчийг амиараа дэнчин тавьж зогсоосон. Дайран ирсэн ачааны тэрэг рүү гал нээж, алан хядагчийг устган үй олон хүний амийг аварчээ. АНУ-ын Зэвсэгт хүчний ерөнхий командлагчийн хувьд би эдгээр эрэлхэг монгол дайчдад болон терроризмын эсрэг дайны тэргүүн шугамд зүтгэсэн бүх хүнд талархлаа илэрхийлж байна. Монголын зэвсэгт хүчин эрх чөлөөний үйл хэрэгт зүтгэж байгаа бөгөөд ийм эрэлхэг дайчидтай мөр зэрэгцэн алба хааж байгаадаа Америкийн зэвсэгт хүчин бахархдаг. Монголын цэргийн албан хаагчид Иракийн бахдам шилжилтийг бодитой болгоход тус болсон юм. Энэ оны эхээр чөлөөт сонгуулиар иракчууд удирдагчдаа сонгосон. Өнгөрөгч сард тэд сонгуулийнхаа хэсэгт дахин ирж, эрх чөлөөт Иракийн ардчилсан үндсэн хуулийг батлах саналаа өгсөн. Мөн хэдхэн долоо хоногийн дараа үндсэн хуулийн дагуу ирэх дөрвөн жилд төр барих засгийн газраа иракчууд сонгох гэж байна. Харгис бурангуй засаг дахин хэзээ ч тогтохгүй, зөвхөн эрх чөлөө л Иракийн ирээдүй байна гэдгийг ард түмэн нь саналын хуудсаараа дэлхий дахинд тод илтгэн харуулж байна. Олон арван жилийн дарангуй дэглэмийн дараа анх удаа саналаа чөлөөтэй өгсөн баярт мөчөө одоо ч санах хүн та бүхний дунд олон байгаа бизээ. Хэнээр засгаа бариулах, хэнийг засгаас буулгахын ид бахыг та нар мэднэ. Үг хэлэх, хуран цуглах, хуулийн өмнө эрх тэгш байх зэрэг хувь хүний эрх чөлөөг баталгаажуулсан Үндсэн хуулийн дагуу амьдрахын сайхныг та бүхэн мэдэж байгаа. Харин одоо Монгол болон эвслийн орнуудын дайчдын эр зоригийн ачаар Иракийн ард түмэн ийм баяр бахдлыг амсах боллоо. Иракт эрх чөлөөг бэхжүүлэхийг эсэргүүцэгч шийдсэн дайсан, алуурчны суртлыг баримтлагчид исламын шашныг улс төрийн харгис санаагаа гүйцэлдүүлэхэд ашиглаж байна. Тэд улс төр, шашны аливаа эрх чөлөөг үгүйсгэгч тоталитар дэглэм тогтоох зорилгодоо хүрэхийн тулд гэмгүй хүмүүсийг хөнөөж байна. Коммунист суртлын нэгэн адилаар исламын эрс үзлийг олон түмний нэрийг баригч бүлэг этгээд залж чиглүүлж байна. Коммунист суртлын нэгэн адилаар исламын эрс үзэл өөрсдийн харгис зорилгод хүрэхийн тулд гэмгүй хүмүүсийг алж хядахыг номлодог. Коммунист суртлын нэгэн адилаар исламын эрс үзэл эрх чөлөөт хүмүүст дургүй бөгөөд тэднийг үлбэгэр дорой гэж басамжилдаг. Исламын эрс үзэл коммунист суртлын нэгэн адил мөхөх жамтай. Учир нь эрх чөлөөтэй амьдрах гэсэн түгээмэл эрмэлзлийн дэргэд бусдыг захирах эрмэлзэл хүчин мөхөсддөг. Эрх чөлөөт хүмүүс хүйтэн дайнд нугараагүй шигээ терроризмын эсрэг дайнд ч нугарахгүй. Террористуудын эсрэг саналаа өгсөн Ирак, Афган хүмүүсийн эр зоригоос , хушт далбаагаа намируулан харийн хүчийг эх нутгаасаа шахан гаргасан эгэл ливанчуудын эр зоригоос, 15 жилийн өмнө өөрсдөө эрх чөлөөгөө олж өнөөдөр бусдад эрх чөлөөгөө олоход нь тусалж байгаа монголчуудын эр зоригоос эрх чөлөөтэй амьдрах ийм шийдмэг эрмэлзлийг бид олж харж байна. Эрх чөлөөг хүртэхэд нь бусдад туслахын зэрэгцээ та бүхэн улс орондоо чөлөөт нийгмийг цогцлуулан байгуулсаар байна. Энэ замаар замнахад тань Америк хамтдаа алхах болно. Энэ оны эхээр терроризмын эсрэг дайнд Америктай мөр зэрэгцэн тэмцэж яваа Монгол зэрэг улсад санхүүгийн дэмжлэг үзүүлэх Эв нэгдлийн шинэ санаачлага дэвшүүлсэн. Энэхүү санаачлагын хүрээнд Монгол Улсад 11 сая доллар олгох бөгөөд энэ нь танай улс Зэвсэгт хүчнээ бэхжүүлэх, улмаар энх тайван, эрх чөлөөний үйл хэрэгт бидэнтэй хамтран зүтгэхэд чухал нэмэр болох юм. Монгол Улс улс төр, эдийн засгийн шинэчлэлийг хийж байна. Чөлөөт сонгууль удаа дараа явуулж, засгийн эрхийг нэг намаас нөгөөд хоёр ч удаа тайван замаар шилжүүлжээ. Энэ нь ардчиллын амжилты= илэрхийлэл юм. Энэ жил Монгол Улс НҮБ-ын Авилгын эсрэг конвенцийг соёрхон баталсан бөгөөд уг гэрээг хэрэгжүүлэх үүднээс Авилгын эсрэг хуулийг баталж гаргахыг би танай парламентад уриалж байна. Хэдэн арван жил төвлөрсөн төлөвлөгөөгөөр явсны эцэст улсын үйлдвэрийн газруудын 80 гаруй хувийг хувьчилжээ. Өнгөрсөн жил Монголын эдийн засаг 10 гаруй хувиар өссөн байна. Танай дэвшлийг үнэлж, шударга засаглалтай, иргэддээ хөрөнгө оруулдаг, эдийн засгийн эрх чөлөөг хөхиүлэн дэмждэг улсуудад туслах зорилготой Америкийн шинэ хөтөлбөр-Мянганы сорилтын сангаас тусламж авах эрх бүхий орнуудын тоонд Монголыг оруулсан билээ. Манай Засгийн газар танай улстай аль болох ойрын хугацаанд Мянганы сорилтын сангийн гэрээг эцэслэн тохирч, Монголын ард түмэнд шинэчлэлийн замналд нь туслахын тулд хамтран ажиллах эрмэлзэлтэй байгаа. Монголын тулгар төр байгуулагдсаны 800 жилийн ойг танай улс ирэх онд тэмдэглэх гэж байна. Таван хөвгүүндээ нижгээд сум өгсөн эхийн тухай монгол домог бий. Тэр эх хөвгүүдээ сумыг нэг нэгээр нь хугал гэхэд тэд хугалжээ. Харин таван сумаа багцлаад хугал гэхэд нь тавуулаа нийлээд ч хугалж эс чадсан байна. Тэгээд тэр эх: "Ахан дүүс ганцаараа байхдаа ганц сум шиг хэврэг, харин нэгдэж чадвал багц сум шиг дийлдэшгүй" гэж сургасан тухай домогт өгүүлдэг. Өнөөдөр Монгол Америк хоёр эрх чөлөөний үйл хэрэгт ахан дүүс шиг хамтдаа зогсч байна. Эрх чөлөөт улсууд нэгдэлтэй байх аваас харгислал, аллагын аливаа хүчин биднийг мохоож чадахгүй. Эрх чөлөөний үйл хэрэгт та бүхний оруулж буй хувь нэмэрт талархах гэж, мөн Америкийн ард түмэн та бүхний эр зоригийг үнэлдэг, нөхөрлөлийг тань дээдэлдэг шүү гэдгийг хэлэх гэж би энд ирсэн юм. Нийт америкчуудын нэрийн өмнөөс их баярлалаа. Та бүхнийг Бурхан ивээх болтугай. Баярлалаа 

