Орон бүхний пролетари нар, гэрлэгтүн!

Араажав, зурагтын шинэ мэдээнүүд "С новым ДОХ-ом" хэмээн эхлэх болсон хаврын түгшүүрт өдрүүдэд нам засагтаа гэрлэж өгсөн хүмүүс 500.000 төгрөг авахаар боллоо. Нөхөр Н.Энхбаяр тэргүүтэй нам засгийн удирдагчид манай орон гэрлэлтийн байдлаараа "Азийн топ 116 орон"-ы нэгэнд багтах сайхан цаг ойрхон байгааг мэдэгдээд ирэх таван жилд арван жилийн гэрлэлт хийсэн залуучуудыг урамшуулах "Гавшгай гэрлэгч" цол, тэмдэг баталснаа зарлалаа.
Сонирхолтой нь энэ цолыг дагалдан ирэх тэмдгийг баруун энгэртээ бус мөнөөх тус газраа зүүх аж. Өөрөөр хэлбэл, мөрөөрөө явахын оронд гэрлэхийг бүр цаанаасаа шаардаад амраахгүй байгаа тэр эрхтний хавьцаа юм даг уу даа. Би бол энэ газрыг зүрх гэж их л зөвөөр ойлгоод байгаа. Дээрх мэдэгдлийг тэрээр Монгол орон эдийн засгаараа "Дэлхийн топ 427 орон"-д нэгэнт албан ёсоор бүртгэгдсэнтэй холбогдуулан хийсэн баярын хурал дээрээ мэдэгдсэн билээ. МАХН-ын зөв мэргэн жолоодлогод урамшсан залуу коммунистуудын холбоо "Алив гэрлэе" хөдөлгөөнийг орон даяар өрнүүлэх, "гэрлэ, гэрлэ, бас дахин гэрлэ" лоозонг уул хаданд бичих болсон байна. Харин сэтгүүлчид нам, засгийн энэ шийдвэрийн талаархи сэтгэгдлийг нь хотын мэрээс асуухад "Би асуучихаад ирье" гээд гүйчихсэн байна. Уг шийдвэрт "сөрөг хүчнийхэн өөрсдийн чонын санаагаа айхавтар шургуулчихлаа "хэмээн гаслаж яваа ахмад ч байна. Тэнд 35-аас дээш насныхан гэрлэвэл мөнгө авахгүй төдийгүй торгууль төлөх тухай заалт оржээ. Энүүхэндээ гэж хэлэхэд уг тогтоолын нууц хавсралтад 35-аас дээш насны бүх хүний гэрлэх эрхийг хасах, зуны дунд сарын шинийн гуравны нохой өдөр уг заалтыг зөрчигсдийн бөөсгийг сугалж,хөнгөлөх заалт ч бий гээд л цуурах юм. Ер нь бол засаж хөнгөлөн тайган болгох нь ДОХ-оос хамгаалах найдвартай аргуудын нэг юм. Судалгаанаас харахад хоёр тохиолдолд ДОХ тусахгүй байгаа аж. Үүнд нэгдүгээрт сулралтай болон тайган эрчүүдэд бэлгийн замаар ДОХ тусахгүй байгаа нь харагджээ. Хоёрдугаарт манай нарийн мэргэжлийн эмч мэргэжилтнүүдийн олж тогтоосноор нас барсан хүнд ДОХ огт халдварладаггүй гэнэ. Энэ ч яахав. Хамгийн гол нь 35-аас дээш насныхан өсч үржихэд ихээхэн асуудалтай болоод байгаа нь үнэн юм. "МАХН-ыг хэлмэгдүүлэлтийн сүүдэр нөмөрч, генийн хувьд мөхөх цаг ирлээ. Манай намынхан гэдэг чинь дандаа 35-аас дээш насныхан шүү дээ" хэмээн мөнөөх гаслагч хүмүүн ярив. Гэхдээ нам засгийн зөв мэргэн шийдвэрт баярлаж байгаа иргэд хавьгүй олоон. Уг шийдвэр гарсан орой хэдэн гомо эр цайллага хийжээ. Шийдвэрт "хоёр дахиа гэрлэвэл мөнгө өгөхгүй" гэж байгаагаас бус хоёр эр хүн хоорондоо суувал мөнгө өгөхгүй гэж заасангүй. Хуулиар хориглоогүй л бол зөвшөөрсөнд тооцдог ардчилсан нийгмийн зарчмаар бол тэд баярлах үндэстэй юм. Энэ ч яах вэ, гол асуудалдаа оръё. ДОХ-той тэмцэж буй манай орны энэ арга замыг даян дэлхийн шударга хүн төрөлхтөн халуунаар дэмжиж байна. Зүүндүү баруун Азийн социалист ДОХ-ын холбоо, Африкийн төв үзэлт сүрьеэгийн нийгэмлэг. Кашмирын эх оронч ханиадтны холбоо зэрэг олон улсыг төлөөлчихөөр байгууллагууд баярын бичиг ирүүлжээ. Тэд биеэр ирж баяр хүргэх гэсэн боловч унааны зардал олоогүйгээ факсынхаа зүүн буланд тосон балаар тэмдэглэсэн байж. Зүүндүү баруун Азийн үндэсний социалист ардын ардчилсан ДОХ-ын холбооны тэргүүн Матрис Лумпумба өөрийн факстаа " Гэрэлт ядуурлыг чиг баримжаагаа болгосон орнуудын арвин туршлагаас харахад ДОХ-той тэмцэх шилдэг аргын нэг бол гэрлэлт яах аргагүй мөн юм. Манай намын ДОХ-той гишүүд хавьтсан болгонтойгоо гэрлэдэг. Ингэснээр ДОХ гэр бүлээс гадуур тарах аюулыг бид нам дарсан билээ. Амжилт хүсье. Орон бүхний пролетари нар, гэрлэгтүн" гэжээ. 
Б.Цэнддоо
