Казахстаны цэцэглэлтийн хөтөлбөр олны анхаарлыг татаж байна

Казахстаны парламентын танхимуудын ээлжит чуулган саяхан боллоо. Чуулганы нээлтээр Казахстан Улсын ерөнхийлөгч Н.Назарбаевын илтгэсэн "Казахстаны зам: Тогтвортой байдал, өөрчлөн шинэчлэлт болон цэцэглэлт" хөтөлбөр анхаарал татаж байна. 
Энэ сэдвээр дугуй ширээний уулзалт өнгөрөгч баасан гаригт Монголын Худалдаа, аж үйлдвэрийн хурлын танхимд болсон юм. Уулзалтад Монгол Улсад суугаа Казахстан улсын элчин сайдын яам, манай улс төрч, судлаач, эдийн засагч зэрэг холбогдох албаны хүмүүс оролцлоо. Энд мэдээлснээр Казахстан улс ойрын ирээдүйд үсрэнгүй хөгжих төлвийг тодорхойлжээ. Тухайлбал, 2006-2011 онд хэрэгжих ардчилсан өөрчлөн байгуулалтын Үндэсний хөтөлбөрийг олон нийтийн хэлэлцүүлгээр оруулахыг Ерөнхийлөгч нь санал болгосон байна. Тэрбээр үндэсний хөтөлбөрийн хүрээнд, парламентын эрх мэдлийг өргөжүүлэх шаардлагатайг, парламентын дээд доод танхимийн гишүүдийн тоог нэмж болох талаар онцолжээ. Ерөнхийлөгчийн сонгууль чөлөөтэй, шударга бөгөөд ил тод байх бүх нөхцлийг одоогийн Ерөнхийлөгчийн хувьд хангана гэж Н.Назарбаев үзжээ. Түүний хэлснээр, сонгуулийн үр дүн казахстанчууд болон Олон улсын хамтын нийгэмлэгийн өчүүхэн ч эргэлзээг төрүүлэх ёсгүй юм байна. НҮБ-ын Ерөнхий нарийн бичгийн дарга Кофи Аннан "Казахстан бусад улсын хувьд үндэстэн хоорондын итгэлцэл, тогтвортой байдал, эрчимтэй хөгжлийн жишээ" болжээ гэсэн байдаг. Дашрамд дурдахад, эдийн засгийн салбаруудыг төрөлжүүлэх, түүхий эдийн бус салбаруудыг хөгжүүлэх, жижиг дунд үйлдвэрлэлийг дэмжих, Дэлхийн худалдааны байгууллагад элсэн орох зэрэг асуудал тус улсын эдийн засгийн салбарын ойрын зорилго төлөвлөгөө хэмээн Н.Назарбаев хэлсэн байна. Үүний зэрэгцээ Казахстаны эрчим хүчний бодлогыг боловсронгуй болгох, олон улсын эрчим хүчний тогтвортой болон аюулгүй байдлыг хангахад тус улсын үүргийг үргэлжлүүлэн бэхжүүлэх болно. 2010 он гэхэд өдөрт хоёр сая баррель, 2015 оноос гурван сая баррель нефть экспортод гаргахаар тооцоолж байна. Түүнчлэн хийн олборлолтын хэмжээ жилд 100 тэрбум шоо метрт хүрэх болно гэжээ. Ерөнхийлөгч үүгээр зогсохгүй, нийгмийн хангамжийн хэмжээг нэмэх, эрүүл мэнд, боловсролын чанарыг сайжруулах улсын нийгмийн хөгжлийн цаашдын бодлогын асуудлыг хөндсөн аж. Үүнд, бага орлоготой хүн амын орон сууцны барилгад зориулан орон нутгийн нэгжид улсын төсвөөс 6.3 тэрбум мөнгө (нэг мөнгө есөн төгрөгтэй тэнцэнэ) гаргасан. Орон сууцны барилгын хөтөлбөр хэрэгжсэнээр ойролцоогоор тус улсын нэг сая орчим иргэд орон сууцтай болох юм. Энэ оноос эхлэн БНКазУ-ын эрүүл мэндийн салбарыг өөрчлөн шинэчлэх болон хөгжлийн 2005-2010 хүртэлх улсын хөтөлбөрийг хэрэгжүүлж буй аж. Одоогоор тус улсад эрүүл мэндийн 13 том объект баригдаж байгаа аж. Үүнээс үзэхэд 2004 онтой харьцуулахад энэ онд эрүүл мэндийн салбарт гаргасан зардал гурав дахин нэмэгджээ. Ерөнхийлөгчийн хэлснээр, Казахстаны эрчимтэй шинэчлэлийн стратеги, амжилтын гол хүчин зүйл бол орчин үеийн боловсрол, чадварлаг боловсон хүчнийг бэлтгэх, давтан сургах нөхцлийг бий болгох явдал юм. Мөн оноос эхлэн шалгалтаар тэнцсэн гурван мянган оюутнууд дэлхийн тэргүүлэх их сургуулиудад суралцаж өөрийн мэдлэгийн түвшинг дээшлүүлэх боломжтой болсон. "Болашак" хөтөлбөрийг хэрэгжүүлэхэд шаардлагатай зардлыг улсын төсвөөс гаргаж байгаа гэнэ. 2004 онтой харьцуулахад 2005 онд боловсролын салбарт зарцуулсан хөрөнгийн хэмжээ 25 хувиар нэмэгдэж энэ нь ДНБ-ний 3.9 хувийг бүрдүүлж буй аж. Ойрын хугацаанд Казахстан дахь хувийн өмчийг тусгай бэлтгэсэн зааварчилгаар бэхжүүлэх, нийгмийн дотор гэрээт харилцааг баталгаажуулах багц арга хэмжээг авна. Өнөөдөр үйлдвэрлэлийн бүтээгдэхүүний 85 хувийг ажилчдын 60 хувийг хамарсан хувийн өмч гаргадаг гэсэн байна. Илтгэлийнхээ төгсгөлд тэрээр, Казахстаны хөгжил, ард түмний нэгдмэл, тогтвортой байдлыг хангахад парламент чухал үүрэг гүйцэтгэснийг  онцлон тэмдэглэжээ. Парламентаар батлагдаж буй хуулиудын чанар нь казахстанчуудын амьдрал ахуйг дээшлүүлэхэд чиглэгдсэн өөрчлөн байгуулалтын үр дүн, улс орны нийгэм эдийн засгийн тогтвортой байдал, төсвийг цаг тухайд нь бүрдүүлэх, хэрэгжүүлэх ажлаас шууд шалтгаалан гэдгийг сануулжээ. 
Ч.Анна

