Эцэггүй хүүхэд шиг Монголыг минь элэг барьж ханах биш, Айвенхоу майнз

"Айвенхоу майнз" компанийн манай Засгийн газартай байгуулах Тогтвортой байдлын гэрээ монголчуудыг бүтэн хоёр жилийн турш догдлууллаа. Бүр гэрээс нь суга татаж гудамжинд гаргаад, өлсүүлж, жагсуулж ч үзэв. Бардаггүй ээ. Ард түмэн дургүй байгаагаа хичнээн илэрхийлээд тусыг эс олов. Канадын харьяат тэр компанийн Хюго Дамметын уурхай 2007 онд ашиглалтад орох ёстой. Харин түүнээс өрсөж хуулиас дээгүүр алхсан тогтвортой байдлын гэрээ байгуулахыг тэд хүсч байгаа. Зорилгодоо хүрэхийн тулд манай хэдэн авлигач ноёдын угаадсыг ахиухан өгч уяаг нь холхон тавьсан бололтой. Тийм ч болоод ард түмнээсээ сонгогдсон Ерөнхийлөгч нь хаа байсан Өмнөговийн Ханбогд суманд давхиж хүрээд "Гэрээ байгуулна аа" хэмээн аргадаж, гуйхыг хослуулав.
Амь насаа ч үл хайрлан өлсгөлөн зарлаж тэмцсэн иргэдийн тэмцэл тийнхүү хөсөр хаягдав. Эцэггүй хүүхэд шиг Монголыг минь элэг барьж ямар ханах биш, "Айвенхоу майнз". Үйлдвэр худалдааны сайд Б.Жаргалсайхан тогтвортой байдлын гэрээний асуудлаар уулзаж ярилцахаар дээрх компанийн удирдлагуудыг зөвхөн өнгөрсөн сард гэхэд л гурван удаа урьжээ. Ирээгүй гэнэ. Уг нь өгөх нь гэдийж авах нь бөхийдөггүйсэн бил үү. Гэтэл гэрээ анхлан яригдаж эхлэх үеэр манай Засгийн газар 51 хувийг нь "Айвенхоу майнз" 49 хувийг нь эзэмшихээр байсан юм. Гэтэл нэмэлт өөрчлөлт оруулан найруулсан Ашигт малтмалын хуулиар 34 хүртэлх хувийг төр эзэмшихээр тусгажээ. Яриа хөөрөө, наймаа хэлцлийн дараа 20, 10 хувь ч болж мэдэхээр байна. Юун нөгөө 51 хувь, үлгэр домогт л үлджээ. Тус компани 35 жилд 30 тэрбум ам.доллар "үйлдвэрлэнэ" гэж үзсэн байдаг. Үүний 15 тэрбум нь зардалдаа шингэнэ. Тэгэхээр үлдэж байгаа 15 тэрбумын 30 гаруйхан хувь Монголын ард түмэнд ногдох нь. Айлд ирсэн хоноц тогоотой сүүнийх нь өрмийг хамж сүүг нь уучихаад хусмыг нь гэрийн эздэд хувааж өгвөл яах вэ. Даварсан хоноцод олбог засч өгөх үү, тархийг нь хага цохиод хөөгөөд гаргах уу. "Оюутолгойн гүнд дор хаяж 100 тэрбум ам.долларын хөрөнгө хэвтэж байгаа. Бид хэдэн ч хувийн татвар төллөө ч мөнгө үйлдвэрлэнэ". Энэ бол ноён Фридландын барууны ертөнцөд баярхаж хэлсэн үг. Бас нэг зүйлийг монголчууд мартаж болохгүй. Зөвхөн алтыг олборлох явцад зэсийг ямар ч өртөггүйгээр нь давхар авах боломжтой байгалийн гайхалтай тогтолцоотой орд бол Оюутолгой. Хэдийгээр олборлолтын хамгийн хүнд хэлбэрийг шаардах далд уурхай ч гэлээ мэргэжилтнүүдийн үзэж байгаагаар ийм тогтолцоотой орд дэлхийд ховорхон. Тэгэхээр Канадын хоноцууд алт олборлож ашиг олохын зэрэгцээ дэлхийн зах зээлд байнга өсөлт зааж буй зэсийг ямар ч өртөггүйгээр авдарлана гэсэн үг. Бөөгийн хэрэгсэл ламд дараа Буу шийдэм чавганцад лай гэгчээр эдэлж хэрэглэж, ашиг шимийг нь хүртэж чадахгүй энэ их баялгаа гадныханд өгчихөөд өөрсдөө бүсээ чангалах алтан боломж монголчуудад олдож байх шиг байна. Өөрсдийнхөө хөрөнгөөр ухаж, төнхөж чаддаггүй юмаа гэхэд хатуухан болзол тулгасан Гадаадын хөрөнгө оруулалтын болон Ашигт малтмалын хуулиараа сангийн авдраа дүүргэх боломж уг нь байж. Гэвч түүнийг орхиж. Нобелийн шагналт эдийн засагч Ж.Штиглицийн хэлсэн үгээр "Айвенхоу майнз" зөвтгөх шаардлагатай болов. "Татвар бага төлөх хамгийн шалгарсан арга бол төрийн албан тушаалтнуудыг хахуульдах. Ард түмэнд нь их хэмжээний мөнгө хуулийн дагуу төлж байснаас хэдхэн тооны түшмэдийг багахан хэмжээний авлигаар угжиж байсан ашигтай байх болно" гэсэн үг. Энэ бол байгалийн асар их баялагтай орнуудад гадаадын хөрөнгө оруулагчдын зайлшгүй гаргадаг авир гэж Ж.Штиглиц тэмдэглэсэн байдаг юм. Айвенхоу энэ л замыг сонгож мөнгө гэхээр төрсөн эхээ ч худалдаж мэдэх манай төрийн түшээдэд багахан хэмжээний хувьцаа бэлэглэсэн байхыг үгүйсгэж яах юм бэ. Үгүй юм бол өнгөрсөн зун баталсан Ашигт малтмалын хуульд яагаад " ... хувийн хөрөнгөөр хайгуул хийсэн ордын 34 хүртэлх хувийг төр эзэмшинэ " гэсэн заалтыг хэн шургуулж амжаа вэ. Энэ бол яах аргагүй "Айвенхоу майнз"-д зориулж хийсэн хууль ёсны луйвар мөн. Эхлээд хуулиа засч залруулж дараа нь тогтвортой байдлын гэрээгээ байгуулдаг жишээ "Бороо гоулд"-аас улбаатай гэдгийг мартаж үл болно. Дээрх хуулиар бол Монгол Улс Оюутолгойгоо аль хэдийнэ "Айвенхоу Майнз" -д тавиад туучихаж. Бид алдаж тэд хожиж. Одоо бас дээрээс нь тогтвортой байдлын гэрээ байгуулбал эхний таван жил татвараас чөлөөлөх нь. Алдсан дээрээ ахиж алдах гэхийн учир юу вэ. Үүний хариуд өнөөх канадууд "Та нар бидэнтэй хамтарч ажиллавал ДНБ-ий чинь хэмжээ дунджаар 34,3 хувиар өснө" хэмээн хошгируулж байгаа. Хэдийгээр байгалийн баялаг олборлох гэрээ байгуулж хөрөнгө оруулалт хийхэд ДНБ-ий хэмжээ өсдөг ч байгалийн бүтээгдэхүүний хорогдлыг тооцдоггүй учраас тэр хэмжээгээрээ тухайн улс ядуурдаг. Тэгэхээр Оюутолгойгоос гаргаж байгаа бүтээгдэхүүний орлогын хэмжээ хаана их хувиар орж байгаагаас л ашиг тооцох учиртай. Манай одоо мөрдөгдөж байгаа хуулиар болон хэзээ мөдгүй байгуулахаар дуншиж байгаа гэрээгээр бол нөгөөх бодит орлого нь Монголд биш Канадад орох нь тодорхой байгаа юм. 34- хөн хувиас бид ямар ашиг олж долоох вэ дээ. Бас тэгээд таван жилээр татвар авахгүй суух юм чинь орлого гэдэг зүүдтэй адил. Ядуу дорой улсын задарсан, даварсан авлигачдад угаадсаа ахиухан амсуулж байгаад байгалийн баялгийг нь дээрэмдэж байгаа "Айвенхоу майнз"-ын хэт даврагчдад барих бэлэг ард түмэнд байх л ёстой. Их санасан газар есөн шөнө хоосон хонодог гэдгийг тэдэнд амсуулах хэрэгтэй. Балар эртний үеийн ширэнгэн ойн сүрлэн банзал угласан бараан царайтнуудыг биш XXI зуунд хөгжиж дэвшиж яваа омог бардам Чингэсийн үрсийг нутагт нь элэг барих ямар байдгийг үзүүлэх цаг мөдхөн биз. Гэвч "Оюутолгой Монголын өмч . Оюунлаг иргэн Монголын баялаг " гэж "Айвенхоу майнз" зөв хэлжээ. Тийм шүү. Яах аргагүй Оюутолгой манай өмч. Оюунлаг иргэд Монголын бахархал учраас өмчөө авч ард түмэндээ тэд үлдээх л болно. 
Л.Шинэбаатар 
