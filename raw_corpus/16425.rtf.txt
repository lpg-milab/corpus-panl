№148 (16425)          
1986 оны зургадугаар сарын 21.
АМЬДРАЛЫН САЙХАН

<< Эдийн засаг, нийгмийг хөгжүүлэх намын бодлогын эцсийн зорилго нь ард түмний сайн, сайхан ан байдал, соёлын түвшинг дээшлүүлэхэд оршино >> гэж МАХН-ын XIX их хуралд тавьсан илтгэлдээ нөхөр Ж, Батмөнх тэмдэглэжээ. 

Сайн, сайхан аж байдлыг маш товчхон томъёолж хэлбэл амьдралын сайхан гэсэн ойлголт болно, Сайхны тухай ойлголт нь нийгмийн амьдралын бүх хүрээнд үйлдвэрлэлийн харилцаа, зан суртахуун, соёл, ахуй, аж төрөх ёс зэрэг олон талтай үзэгдлийг хамардаг гүнзгий утгатай зүйл мөн. Манай ард түмэн хувьсгалаар олсон эрх чөлөөгөө хэм тэгш эдэлж, улс орныхоо эдийн засаг, нийгмийг хөгжүүлж, хөдөлмөрлөх, бүтээхийн жаргал эдэлж, улмаар үйлдвэр, хөдөө аж ахуйн орон болгох эрхэм сайхан зорилтын төлөө тэмцэж, хөдөлмөрлөж, сурч соёлжиж байна. 

Манай амьдралын сайн сайхан үүнд, тухайлбал эрх чөлөө, зол жаргалтай амьдрал, хөдөлмөрөөр тодорхойлогдож байна. Сайн сайхан аж байдал өөрөө аяндаа бий болохгүй, харин ариун цагаан хөдөлмөрийн үр дүнд, хөдөлмөрчин хүний гараар бүтдэгийг бүрэн ухамсарлаж, түүнийг амьдралын сайхан гэж бид ойлгодог юм. 

Бодит байдалд манай хүмүүс хөдөлмөрлөх, сурах, соёлжих, амрах, сувилуулах, сонгох, сонгогдох, санаа бодлоо илэрхийлэх, бичих нийтлүүлэх Үндсэн хуульд зааж баталсан эрх эдэлж байдгаа хөрөнгөтөн орны байдалтай харьцуулаад үзэхэд амьдралын сайн сайхан, саар муухай хоёрын ялгаа тодорхой харагдаж байдаг билээ. Хүний эрхийг хөсөрдүүлдэг хөрөнгөтөн ертөнцөд шударга бус, дарлал мөлжлөгийн ёс ноёрхож, хүн хүндээ дайсагнаж, ажилгүйдэл, өлсгөлөн, гуйланчлалд хүмүүс хэлмэгдэж, эмчилгээ, сургалтын үнэ хөлсийг дийлэхгүй яваандаа үр хүүхдэдээ боловсрол олгох нь битгий хэл амьдрахад ч хүнд байдал түгээмэл юм. 

Сайн сайхны төлөө тэмцэл бол социалист нийгмийн хувьд түүний мөн чанараас урган гарсан онцгой шинж, туйлын дээд зорилго нь байдгаараа капитализмын ертөнцөөс эрс ялгаатай билээ. Гэхдээ социализмд бүх зүйл сайн сайхан байдаг гэж хялбарчлан үзвэл өрөөсгөл болно. Аливаа амьд үйл явцын ёсоор социализм байгуулах үйлсэд уламжлалын болон өсөлтийн бэрхшээл доголдол дутагдал гарч байдаг бөгөөд хөгжлийн гол хандлага нь сайн сайхныг эрхэмлэн бэхжүүлж, саар муухайг жигшин арилгаж, социалист аж төрөх ёсыг түгээмэл хэвшүүлэхэд чиглэж, нийгмийн гишүүдийн оюун санааны ертөнцийг улам бүр ариун сайхан болгохын төлөө байдаг юм. 

Саар муу бүхэнтэй эвлэрч чаддаггүй, санаа амар харж суудаггүй үргэлж тэмцэж, сайн сайхны үрийг тарьж, муу муухайг зайлуулан арилгахын төлөө санаа тавьдагт л манай үеийнхний хүмүүжлийн мөн чанар оршдог юм. Нийгмийн шударга ёсыг бэхжүүлэх, ёс суртахууны доголдлыг арилгах тэмцэл манайд нэг хоёр тэргүүний хүмүүсийн хувийн хэрэг биш харин бүх нийтийн ашиг сонирхлоос урган гарч байдаг. Хуурч мэхлэх, бялдуучлах, архидаж танхайрах, дэг журамгүй, салан задгай, үрэлгэн байдал, нийгмийн социалист хүмүүст хайр гамгүй хандах, шамшигдуулах энэ бүхэн нь шахан зайлуулах ёстой саар зүйл гэж манай хүмүүс үзэж арилган засахыг ямагт эрмэлздэг. 

Ажил, ам хоёр зөрөхгүй байх, нийгмийн ашиг сонирхлыг хувийнхаас өндөрт тавьж, иргэний үүргээ дүүрэн биелүүлэх нь манай хүмүүсийн сайн сайхны тухай ойлголтын нэг агуулга байдаг. 

Сайхан, үнэн шударга хоёрыг салшгүй холбоотой ойлгож сайн сайханд тэмүүлж, саар мууг жигших нь манай өнөөгийн хүмүүсийн эрхэм чанар, тэдний нэр төрийн хэрэг мөн. 

Нийгмийн амьдрал, бодит байдал, хүмүүсийн үйл ажиллагааны хамгийн төгөлдөр боловсронгуй, дэвшилттэй зүйлийг сайн сайхны хүрээнд багтаахаас гадна эх орны байгалийн үзэсгэлэн, урлаг, утга зохиол, соёлын ололтыг бид гоо сайхны хэмжүүрээр үнэлдэг. 

Гоо сайхны ойлголт нарийсан төрөлжиж, чанарын үзүүлэлтэд холбогдож, цогцолбор хандлагыг одоо үед шаардах боллоо. Үйлдвэрлэл дээр ердийн ариун цэвэр юм уу, өнгө үзэмжийг эрхэмлэх төдий бус ажлын байрын соёл, хөдөлмөр зохион байгуулалтын соёл, дизайн буюу эдлэл, эд юмс, бүтээгдэхүүн, үйлдвэрлэлийн гоо зүйн шаардлага өсч байна. Нэгэнт бид амьдралын сайн сайхны тухай ярьж байгаа учраас өнөөгийн хүмүүсийн зан үйл, дотоод сэтгэлгээний асуудал, гоо сайхны хүмүүжил, бидний эрхэм дээд эрмэлзэл болсон өвтэгш шинэ хүний тухай ярих ёстой. Өнөөдөр бидний дунд амьдарч яваа, улс даяар нэр цууд гарсан хөдөлмөр бүтээлийн сайчуудын сэтгэл санаа, бүтээл зүтгэлийн сайхан үлгэрийг өргөмжлөн дэлгэрүүлж, саар мууг таягдан хаяхад түүнийг дууриал болговол зохино. 

Тэргүүний хүнийг үнэлэхдээ ажил хөдөлмөр бүтээлээр нь дүгнэхийн зэрэгцээ сэтгэлийн сайн сайхан, хүнлэг, шударга үнэнч чанарыг нь харгалзаж байх шаардлагатай. 

Хүн бие биенээ түшиж, хар амиа бодолгүй хамтач үзэл санаагаар амьдрах хэв ёс ноёрхсон манай нийгмийн шинэ хүний тийм шилдэг дүр төрхийг урлаг, уран бүтээлд чадварлаг, тод томруун дүрслэн харуулах замаар бид сайн сайхныг улам бататган түгээх үүрэгтэй. Хүний нэр төр, сайн сайхны тухай ойлголт, гоо зүйн шаардлагад харш зүйл бол зөвхөн амьдралд байдаг төдийгүй урлаг, утга зохиолд өөрт нь ч үзэгдэж болно. Хийсвэрлэх, хэлбэрдэх, махчлан хуулбарлах хандлага нь урлаг, утга гохдолд бурангуй. саармаг зүйл гарахад хүргэнэ. 

Зөвхөн өнгөрсөн нийгмийн үлдэгдэл л амьдралд саар муухайг бий болгож байгаа гэж өрөөсгөл ойлгох биш, харин манай хүмүүсийн ёс суртахууны доголдол, ажлын дутагдлаас ч саар муухай үүсэн гарч болно гэдгийг санаж, үзэл суртлын ажилд ч, уран бүтээлд ч өндөр шаардлага тавих хэрэгтэй. 

Эх орондоо социализм амжилттай байгуулах улс түмний найрамдал, бүх нийтийн энх тайвны төлөө тэмцэх үйлсэд авьяас чадвар идэвх, чармайлтаа дайчлан зориулдаг маань сайн сайхны тухай манай түмний түгээмэл ойлголтын бодит илэрхийлэл. 

