Г.ДАМБА

ЖИНХЭНЭ СОНГУУЛЬ
 
Сумын улаан буланд хүн дүүрэн, батганын хошуу багтах зайгүй чигжин суужээ.
Гучаад жилийн өмнө нутгийн хэдэн идэвхтэй хүн санал нийлэн, тээмээгээр чулуу, мод татаж, нэг жил зүтгэж байж барьсан, цагтаа цагаан театр гэж алдаршиж байсан эл бяцхан улаан булан өнөөдөр чинээлэгхэн айлын үүдний амбаар шиг доожоогүй даржин харагдах авч сумын соёлын ч, хурлын ч төв нь болсон хэвээр.
Тэр цагийн <<уран барилгачид>> хөөрхий мартсан уу, товчилсон уу, ямар ч л гэсэн салхивч хийсэнгүй.
Улаанбуланд буузны жигнүүр шиг халуун, адраас нь ус дусална. Гэлээ ч сум нэгдлийн албан хаагчид, хөдөөнөөс уригдаж ирсэн малчид тэр бүхнийг үл ажран одоо болж байгаа сонин үйл явдлын эцсийг үзье гэж шүд зуун тэссээр хэдэн цаг сууцгааж байгаа нь энэ.
Сумын сургуулийн хэдэн хүүхэд хааяа нэг дуулж бүжиглэхэд тойрмоос босох цагаан хуй мэт их шороо тоос суунагладаг өмгөр явцуу тайзан дээр урт ширээ засаж ард нь гурван хүн зэрэгцэн суужээ.
Баруун захад нь аймгийн төлөөлөгч Сүхт, дунд нь эл сум нэгдлийг арваад жил толгойлсон Уруудахсүрэн, түүний хажууд саяхан хотоос ирсэн Ихсанаа нар уурлаж дургүйцсэн, гайхаж алмайрсан, айж бэмбэгнэсэн сэтгэлийнхээ догдлолыг барьж ядан сууцгаана.
Танхимд чив чимээгүй. Углуургаараа мултрах шахсан модон сандлууд гаслах адил хяхтнах нь их л чийртэй, чимээтэй сонсогдоно. Сүхт говийн хүрэн улаан хадан цохио шиг хүрлийж харлан сууснаа баруун гараараа ширээ алгадаад босч ирэв.

-За нөхдүүд  бодож дуусав уу. Одоо дахин нэг санал хураая! Нэгдлийнхээ хуучин даргыг хэвээр нь үлдээе гэсэн саналтай хүмүүс гараа өргө! гэв. Дөнгөж долоохон хүн гар өргөхийг амжиж тоолсон Уруудахсүрэн <<Дордохын долоо. Бүгдээрээ надаас нүүр буруулдаг байх нь ээ, муухай амьтад чинь. Та нарын төлөө би есөн жил хагас зүтгэсэндээ. Хүний чанар ингэтлээ доройтох гэж бас байдаг аа. За гайгүй ээ, та нарыг нэг... >> гэж дотроо шатаж суув.

-За тэгвэл яаманд ажиллаж байгаад орон тооны цомхотголоор танай нэгдлийн дарга болохоор саналаа өгч хотоос ирсэн нөхөр Ихсанааг сонгох саналтай хүмүүс гараа өргө! Дээш нь олигтойхон өргөөрэй!

Сүхт гараа өргөн  долоовор хуруугаа гозойлгон тоолохыг завдав. Нэг ч хүн гар өргөсөнгүй .
- Та гар өргөв үү?
- Гайгүй байлгүй, суниаж байна...

Танхимд нирхийтэл инээлдээд чимээ тасрав. <<Энэ хөдөөнийхөн гэдэг чинь ямар муухай хоцрогдсон бүдүүлэг улс вэ. Ах зах, дарга даамал хүнээс айх ичихээ бүр больжээ. Дэмий л наашаа зүглэлээ. Байгаль нь даанч сайхан, мах сүү нь элбэг, бас унаатай юм гээд энэ нэгдлийг нэрлэчихсэн юм. Эд нар намайг тоож сонгохгүй нь ээ. Буцаад очихлоор авгай цамнаж гарна даа, яадаг юм билээ... >>

Ихсанаа ийнхүү дотроо гуниглан бодож олсны гогцоо хүзүүндээ угласан өөрийгөө зүхэж суув.

Уруудахсүрэн тэсрэх гэж буй бөмбөгөн дээр суусан мэт өндөлзөнө. Өөрийнхөө талын хэдэн хүнтэй уулзах юмсан, <<зохион байгуулах юмсан>> гэхээс арга нь барагдан амьсгаа нь давхцана.

- Сүхт даргаа, хорин минутын завсарлагаа зарлавал яасан юм бэ?

- Хэрэггүй ээ. Халууцаж амьсгаа нь давхцахаараа эд нар саналаа өгөхгүй  хаашаа зайлах вэ. Би дахиад жаахан ухуулга хийе!

Сүхт индэрт гараад өглөө хоёр цаг ярьснаа давтан урсгаж гарав.
- Та бид өнөөдөр  шинэчлэлийн сургууль хийж байна. Удирдах даргыгаа өөрсдөө сонгох гэж байна. Энэ бол асар том ололт. Урьд өмнө хэзээ тэгдэг байлаа. Дээрээс томилоод л, тушаагаад л ирүүлдэг байсан. Та нар үг дуугүй захирагддаг байсан. Одоо тэр цаг үе өөрчлөгдөж байна. Шинэ юм болгон бэрхшээлтэй, эргэлзээтэй байдаг. Та нар энэ хоёр даргын нэгийг чөлөөтэй шилж ав! Хэн хэн нь сайн боловсон хүчин...

- Үгүй хүүхээ, энэ хоёроос өөр хүн сонгож болохгүй юм уу?
Адуучин өндөр Дорж ингэж асуучихаад ханцуйгаараа хөлсөө шудрав. Сүхт индэр дээрээс хуралдагсдыг хилэнт нүдээр ширтэн:

- Аймаг энэ хоёрын аль нэгийг нэгдлийн даргаар сонгуулах бодлоготой юм. Яам ч бас л тийм саналтай гэснээ Дорж руу долоовор хуруугаар чичлэн:

- Та хашир томоотой хүн байж нам засгийн бодлогыг сөргүүлэн юун өөр хүн сонгох барих гэж солиороод байна вэ? гэж зандрав.

- За за больё. Нэгэнт л дээрээс тэгж шийдсэн бол биднээр сонгуулна барина гэж маягладаг чинь илүү ажил юм шив дээ. Нэр
нь л шинэчлэл болохоос биш индэр дээрээ хуучнаараа л байна шүү дээ. За би явлаа. Хэдэн адуугаа эртхэн усалж гаргая!

Дорж өвгөн зайгүй шахаж тавьсан урт вандан сандлын завсраар бөхийсөөр үүд рүү зүглэхэд хүмүүс түүний зориг зүрхтэйг талархан мишээл талархлаар шагнан зай тавьж өгч байлаа.

- Хөөе Дорж та буц! суудалдаа суу! Настай намбатай хүн байж хурал хаяж гарах нь уу хөө? суу, суу! !!
Уруудахсүрэн ухасхийн босч ингэж зандраад цээжиндээ дүрэлзэх түймрийн утааг дотогш нь залгисаар юу хэлэхээ түр бодолхийлэв. Эцэг эхдээ гомдсон хүүхэд шиг хангинатал уйлмаар ч шиг, толгойгоороо хөл хийж яваа цадиггүй хүүгээ сургах адил бүгдийг нь тас загнамаар ч шиг санагдана.

- Та бид нар есөн жил хамт ажиллалаа. Цас шуургатайд ч, ган зудтай ч хамт л байсан. Би та нарын төлөө чадах ядахаараа зүтгэсэн. Цас зуд хавчаад мал өссөнгүй. Нэгдэл мөнгө хөрөнгөөр дэмжсэнгүй. Ганц ч миний буруу биш л дээ. Цаг үеийн урсгал гэдэг хатуу. Та нар надаас уйдсан юм шив дээ. Яая гэхэв салцгаая. Надаас сайнтай учирвал та нар намайг мартана. Надаас муутай учирвал намайг санах л байх даа...
Уруудахсүрэн ингэж хэлчихээд хоолой нь зангирч, дуу нь сааралтан, халаасаа суйлж алчуураа тэмтчихэд хурлын танхимд өрөвдсөн, халагласан, шоолсны алин болох нь үл мэдэгдэх битүү их шуугиан дэгдэв.

- За та нар ил тод илэн далангүй байх орчин үеийн шинэ уур амьсгалын дагуу саналаа хэлцгээ! Айх ичих юм огт байхгүй. Хэн ярих вэ?

Уруудахсүрэнгийн нүдэнд дандаа л танил дотно царай харагдав.
- Алив Итгэл гуай та үгээ хэлээч!

Нэгдлийн даргын хампаана ерхөгөр  хөх өвгөн босч ирлээ. Тэдний бага охин Урангоо нэгдлийн даргын хүчин туслалцаатайгаар гэнэт сүрхий мандсаныг сум даяараа мэдэх билээ. Өвгөн хоёр гараа хаанаа авахаа мэдэхгүй хэсэг тэвдсэнээ нуруугаа үүрэн адар ширтээд:
- Манай дарга ядмаг даржин муу нэгдлийг минь өөд татах гэж олон жил зүтгэлээ. Их ч туршлагатай боллоо. Одоо хөлтэйхэн том нэгдэлд шилжин очиж их гараар хөдөлбөл баатрын бариа ойрхон харагдаад байх шиг санагддаг...

Улаанбулангийн адар гэнэт цөмөрч унах мэт их чимээ гарч танхимд алга ташилт, инээд наргианы дуун хадав. Итгэл өвгөн  Уруудахсүрэн дарга хоёрын харц агшин зуур мөргөлдөхөд хэн хэнийх нь нүднээс гал цахилгаан маналзах шиг болохыг олон хүн харжээ.

Уруудахсүрэн <<Хн, муу урвагч хөх нохой>> гэж шүд зуун бодож зогсоход Итгэл <<Базарваань, ямар гээчийн аймшигтай давааг санамсаргүй амархан давчих нь энэ вэ, бүү үзэгд>> гэж санаа алдан доошоо харав. Энэхэн агшинд Ихсанаа ухаан сийлэн Сүхт даргад нэг юм шивэгнэв. Эгзэгтэй мөчийг ухаалгаар ашиглан ухасхийж сурсан эр ажээ. 

Сүхт босон харайж:
- За таминь энэ хурал хурал биш боллоо. Тэгэхлээр одоо жинхэнэ ардчиллын дагуу нэгдлийнхээ даргыг нууц санал хураалтаар сонгоё. Хүн бүрт тал хуудас цэвэр цаас өгнө. Даргаар сонгох хүнийхээ нэрийг бичээд өг! Тэгээд санал тоолъё.

Хүмүүс саналаа өгчихөөд гадагш гарсангүй, суудалдаа эргэн сууцгаав. Сум нэгдлийн хамаг нягтлан бодогч, эдийн засагч оролцсон тооллогын комиссын эцсийн шийдвэрийг уншиж сонсгов.

Хурлын танхимд чив чимээгүй. <<Ихсанаа, Уруудахсүрэн нарыг баталсан тус бүр нэг, батлаагүй зуун ерэн найм... Нэгдлийн даргаар сонгохоор шинээр нэр дэвшүүлсэн нэг. Малын эмч Мандах. Баталсан 198, батлаагүй хоёр... >>

Хурлын танхимд удтал, бүр нэг чин сэтгэлээсээ баярлан хөөрч алга ташицгаав. Жинхэнэ шинэчлэл, жинхэнэ сонгууль гэдгийг анх удаагаа үзсэн хүмүүс харин ч баяртай байв. Малчид анх удаагаа нэгдлийнхээ даргыг өөрсдөө сонгож байгаа нь энэ болохоор тэд баяртай байх нь аргагүй биз ээ. Хаа байгаа аймаг, тэртээ холын яамны эрх мэдэлтнүүдийн дэвшүүлсэн хоёр <<дарга>> тэргүүлэгчдийн ширээн дээр бие биенээ хилэнт нүдээр сэм хялайн харж, шатрын нүцгэрсэн ноёд шиг шовойж сууцгаав.

<<Бодлого алдаж буруу хүн сонгуулсан>> гэж жавтий хүртэх болсондоо дотор нь давчидсан аймгийн төлөөлөгч Сүхт ууртайгаар:
- Алив тэр сүрхий Мандах хаа байна, бос! гэхэд малчид дор дороо:
- Тэр сумын төв сахиж суудаг хүн биш ээ. Отрын малчидтай хамт Цагаан голд яваа гэж шуугилдав.

Хурал аяндаа тарав. Бүгд л цэвэр агаарт гарах гэж яарчээ. Дорж Итгэл өвгөний ханцуйнаас дугтарч чихэнд нь:
- Муухай тонгорлоо шүү, та гэж шивэгнээд нуг нуг инээв.

- Шинэ цаг эхэллээ гээд байгаа биз дээ. Бид ч мөн олон сонгууль өнгөрөөсөн дөө. Өнөөдөр л харин ганц сайхан сонгууль хийлээ. Тэр Мандах хүү биднийг удирдаж чаднаа гэж Итгэл өвгөнийг итгэлтэй нь аргагүй өгүүлэхэд Дорж:

- Сумыг байтугай аймгийг ч удирдана. Эрдэмтэй, эрдэмтэй... гэж өгүүлэв.

Тэнгэрт сар мэлтийж, хаврын дулаахан шөнийн цэнгэг агаар сэнгэнэн, мотоциклийн дуу, морьд янцгаах нь их л тодхон. Тээр тэнд нэг хүн бахтайгаар тачигнатал инээв. Саяны сонгуулийн тухай сонин яриа үргэлжилсээр байгаа ажээ.

1988 он


