№94(16057)             
1985 оны дөрөвдүгээр   сарын 19.
ХОЁР СУРГУУЛЬ, НЭГ АСУУДАЛ

Социализм байгуулах намын эдийн засаг, нийгмийн бодлогыг амьдралд хэрэгжүүлэх шийдвэрлэх гол хүчин зүйл бол хөдөлмөрийн хүмүүс бөгөөд ажилчин, малчин, тариаланчдын эгнээ сүүлийн хорь гаруй жилд техник мэргэжлийн сургуулиар бэлтгэгдэж төрөл бүрийн мэргэжил эзэмшсэн залуучуудаар ихээхэн өргөжлөө. Одоо манайд нэг зуу гаруй мэргэжлээр улс ардын аж ахуйн гол гол салбараар техник мэргэжлийн сургалт явуулж ажилчин, малчны мэргэжилтэй залуу залгамжлагчдыг бэлтгэж байна. 

Социалист байгуулалтын далайц, хурд нэмэгдэж, аж ахуй, соёлын янз бүрийн салбар хөгжиж шинэ шинэ мэргэжлийн боловсон хүчний хэрэгцээ өсөхийн хамтаар сургалтын чанарыг эрс сайжруулах шаардлага өндөржиж байна. 

Техник мэргэжлийн сургуулиудын элсэлтийн төлөвлөгөө биелдэг болсон боловч элсэгчдийн мэдлэг, хүмүүжил, сурлага одоогийн шаардлагыг олон талаар хангаж чадахгүй байна. Сүүлийн жилүүдийн ТМС-ийн хүсэлтийн байдлаас үзэхэд сурлага, сахилга, хүмүүжлээр сайнгүй хүүхдүүд голлож, харин ерөнхий боловсролын дунд сургуулийг онц сайн дүнтэй төгссөн сурагч тун цөөн болсноор барахгүй тухайн мэргэжилд хүсэл сонирхолгүй, эсвэл мэргэжлийн баримжаа олоогүй сурагчийг элсүүлснээс тэд биеэ дайчилж амжилттай суралцахгүй, ажил дээр гараад ч мэргэжилдээ эзэн болж чадахгүйд хүрч өөр ажилд олон тооны залуус шилжжээ. Ерөнхий боловсролын сургууль сурагчдад шинжлэх ухааны мэдлэгийн үндэс олгож, ТМС үйлдвэрлэлийн нарийн мэргэжил эзэмшүүлж байгаагийн хувьд эдгээр нь үнэндээ нэгэн үйлсийн хоёр жигүүр юм. Ерөнхий боловсролын сургуулиудын сурагчдад мэргэжлийн баримжаа сурталчлах ажил сайжраагүй, хөдөлмөрт коммунист ёсоор хандах хүмүүжил дутмаг, бүтээлч ажлын дадлага жигд олгож чадахгүй, эх эцгийн нэлээд хэсэг нь улс оронд чухал хэрэгцээтэй ажил мэргэжлийн тухай мэдлэг нимгэн байгаагаас сурагчид мэргэжил эзэмшихийн ач холбогдлыг муу ойлгож байна. 

ТМС-ийн сургалт сүүлийн үед боловсронгуй шатанд орж техник мэргэжлийн дунд сургуулийн программаар нэлээд нь хичээллэх болсон нь сургуулийн насны хүүхдэд нийтээр нь бүрэн дунд боловсрол олгох зорилтыг хэрэгжүүлэхэд техник мэргэжлийн дунд сургуулийн үүргийг сайжрууллаа. Харин техник мэргэжлийн дунд сургуульд VIII анги төгссөн сурлага, сахилга сайтай сурагчдыг элсүүлэн суралцуулах, сургалтыг амьдрал, үйлдвэрлэлтэй нягт холбох, ерөнхий боловсрол. ТМС-ийн бүтээлч холбоог сайжруулах нь чухал болж байна. 

Түүнчлэн техник мэргэжлийн дунд сургуулийн ерөнхий эрдмийн хичээлийн политехник чиглэлийг хөгжүүлэн, ерөнхий боловсролын сургууль төгсөгчдийн мэдлэг чадвар, дадлын түвшинг сайжруулж, улмаар ТМС-д мэргэжил эзэмших бэлтгэлийг нь ул суурьтай хангах асуудалд шинэ арга барилаар хандах хэрэгтэй байна. Ингэснээр ерөнхий боловсрол, ТМС-ийн аль алинд нь хөдөлмөр политехникийн нэгдмэл сургалтын зарчмыг бүрэн хэрэгжүүлж болно. Ерөнхий боловсролын дунд сургуулийн сурагчдад мэргэжлийн чиг баримжаа олгохдоо юуны өмнө шеф, бааз үйлдвэрүүдийг нь түшиглэн, сурагчдын техникийн сэтгэлгээг хөгжүүлэх, хөдөлмөрийн хүмүүжил олгох ажлыг чанаржуулах хэрэгтэй байна. Сүүлийн үед сайн төхөөрөмжилсөн сургалтын бааз бүхий техник мэргэжлийн сургууль нэлээдийг байгуулж байгаа боловч түүний кабинет, лаборатори, дадлагын байрыг ерөнхий боловсролын сургуульд ямар нөхцөлд яаж ашиглуулах, мэргэжлийн хүмүүс хэрхэн харилцан туслах зэрэг асуудлыг шийдэж, хамтын ажиллагааг хөгжүүлэх шаардлагатай байна. Одоогоор ерөнхий боловсролын сургуулиудад мэргэжил сурталчилгааны гарын авлага, сурах бичиг, ном товхимол туйлын дутмаг, кабинет, танхимын тоноглол нь үйлдвэрлэлээс хөндий тасархай, ЕБС, ТМС-ийн хооронд ажил төрлийн холбоо муу, уулзалт, олимпиад, семинар, зөвлөлгөөн зэрэг хамтарч хийх ажил ч хангалтгүй байна. 

Ерөнхий боловсрол, ТМС-ийн хамтын ажиллагааг боловсронгуй болгож, сургалт хүмүүжлийн ажлын чанарыг сайжруулахын тулд ЗХУ-ын ерөнхий боловсрол, мэргэжлийн сургуулийн шинэтгэлийн туршлагыг бүтээлчээр нэвтрүүлэх хэрэгтэй байна. Ялангуяа ТМС-иар мэргэжилтэн бэлтгэх ажилд төлөвлөлт, сурагч элсүүлэх, сургах хуваарилах асуудал зангидан төвлөрсөн зохицуулгагүй саланги, олон байгууллагын хооронд хуваагдмал байгааг өөрчилж, техник мэргэжлийн боловсролын системийн удирдлагын арга барилыг нарийсган сайжруулах нь нэн шаардлагатай байна. 

ТМС-ийг шефлэн авсан МХЗЭ-ийн Төв Хороо, тэрчлэн дээрх сургуулиас төгсөгчид авдаг аж ахуйн яамдаас ТМС-д тавих анхаарал халамж, бодит туслалцааг сайжруулах хэрэгтэй. 

Хорин жилийн турш хуримтлуулсан сайн туршлагыг нэгтгэн дүгнэж, ТМС-ийн сургалт, элсэлт, хуваарилалт, түүний төлөвлөлтийг зорилтот программын хэтийн шаардлагын үүднээс боловсронгуй болгох, ТМС-ийн мастер багш нарын мэргэжил, мэдлэг, ялангуяа Сурган хүмүүжүүлэх ухаан, сэтгэл зүйн мэдлэг, дадлагыг сайжруулж аажмаар инженер багшийн хэмжээнд ойртуулах, техник мэргэжлийн сургалтын материаллаг баазыг үйлдвэрлэлийн шаардлага хангахуйцаар бэхжүүлэх, ерөнхий боловсролын сургуульд суралцагчдад мэргэжлийн баримжаа олгох улсын систем тогтоож, дунд сургуулийн ахлах ангийнханд зориулсан заавал эзэмших мэргэжлийн цэс батлан гаргах зэргээр асуудлыг иж бүрэн шийдвэрлэх шаардлагатай байна. Манай ардын боловсрол, сургалтын үйл ажиллагаа улсын нэгдсэн бодлогоор хэрэгжиж байх ёстой өөр хоорондоо салшгүй уялдаатай амьд үйл явц учраас ТМС-иар мэргэжилтэн бэлтгэдэг аж ахуйн яамд, хөдөлмөр нийгэм хангамжийн улсын хороо, Дээд, тусгай дунд боловсролын улсын хороо, Ардын боловсролын Яам хоёр төрлийн сургуулийн нэг асуудлыг эзний ёсоор хамтын хүчээр анхаарч шийдвэртэй ажил зохиох хэрэгтэй байна. 

