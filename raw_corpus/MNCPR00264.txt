Хус мод бэлтгэхийг хоёр жилийн хугацаатай хориглов

Байгаль орчны сайдын тушаалаар жил бүрийн оны эцэст ирэх онд бэлтгэх модны хуваарь гардаг. Энэ талаар Байгаль Орчны сайд У.Барсболд өчигдөр мэдээлэл хийлээ.
Ирэх онд үндсэн огтлолтоор бэлдэх хэрэглээний модны дээд хязгаарыг 29 мянган шоо метр, ойн арчилгаа цэвэрлэгээний огтлолтоор бэлтгэх хэрэглээний модны дээд хязгаарыг 8000 шоо метр, түлээний модыг 570 мянган шоо метр байхаар тогтжээ. Үүний зохих хэсэг буюу 14100 шоо метрийг нь ядуурлыг бууруулах, ажилгүй иргэдийг ажлаар хангах зорилгоор аймаг орон нутгийн ЗДТГ-ын мэдэлд хуваарилсан байна. Ингэснээр аймаг, орон нутгийн ЗДТГ ядуурлыг бууруулах, тодорхой ажил эрхлээгүй иргэдийг хамруулан мод бэлтгэх ажлыг зохион байгуулж, ойн мэргэжлийн аж ахуйн нэгж, байгууллагуудыг шалгаруулсан тухай саналыг 2006 оны ирэх нэгдүгээр сарын 25-ы дотор БОЯ-нд ирүүлж Байгаль орчны сайдын дагуу тушаалаар батлуулах аж. Мөн хус модны нөөц хомсдож, түүнийг эрчимтэй бэлтгэх нь ойн нөөцөд сөргөөр нөлөөлж, ойн хэв шинжийг алдагдуулж байгаа учраас Байгаль орчны сайд улсын хэмжээнд хус модыг ерөнхий ашиглалтын огтлолтын аргаар бэлтгэхийг хоёр жилийн хугацаагаар зогсоох тушаал гаргаснаа танилцуулсан. Энэ тушаалын дагуу хус модыг нөхөн сэргээх, түүний байгалийн сэргээн ургалтыг дэмжих ажиллагааг эрчимжүүлэхийг аймаг, нийслэлийн Засаг дарга нарт үүрэг өгчээ. Хус мод ховордож байгаа шалтгааныг "Хятадын савх үйлдвэрлэдэг компаниуд ихээр ашиглаж байгаагаас болж байна" гэж сайд тайлбарласан. Өчигдөрийн хэвлэлийн бага хурлын үеэр Байгаль Орчныг хамгаалах олон улсын нийгэмлэгийн санхүүжилтээр Байгаль орчны сайдын ивээл дор зохиогдсон тэтгэлэгт хөтөлбөрт хамрагдсан хүүхдүүдэд тэтгэлэг гардуулах ёслол давхацсан. Уг тэтгэлэгт байгаль орчин экологийн чиглэлээр суралцаж буй оюутнууд болон тус чиглэлээр БНСУ-д суралцах сонирхолтой дунд сургуулийн сурагчид хамрагдсан байна. Тэднийг Солонгос хэлний тэмцээн уралдаан болон олимпиадад оролцсон байдал, сурлагын голч дүн 85-аас дээш байх, цаашид БНСУ-д байгаль экологийн чиглэлээр суралцах сонирхол зэргийг харгалзан материал ирүүлсэн 200 сурагч, оюутнуудаас шалгаруулан 19 хүүхдийг хамруулжээ. Тус тэтгэлэгт хөтөлбөр дөрвөн жил хэрэгжих бөгөөд өнөө жил хамрагдсан хүүхэд дараа жил сургалтын амжилтаа хадгалах буюу ахиулсан тохиолдолд дараа жил хамрагдах боломжтой аж. 
Д.Цолмон
