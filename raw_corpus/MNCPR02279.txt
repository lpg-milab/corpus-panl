Иргэншил ба зэрэглээ

Соён гэгээрүүлэгч Ж.Ж.Руссогийн үзэж байгаагаар соёл нь хэсэг хүний үнэт зүйлсээс хамаардаггүй, гагц хүн төрөлхтний нийтлэг үнэт зүйл, түгээмэл зарчмаар тодорхойлогддог байна. Мөн К.Леви-Строссын үзлээр ард түмэн, угсаатан болгоны соёл бие даасан өвөрмөц шинж онцлогтой байвч бүгд нэгэн эхлэл, адил тэгш үндэслэлтэй байдаг аж. Өөрөөр хэлбэл, жинхэнэ монгол ухаан сайн, дотор ухаан ер нь л онцгүй гэсэн ангилал байх үндэсгүй юм. 
Иргэншил ба зэрэглээ Соён гэгээрүүлэгч Ж.Ж.Руссогийн үзэж байгаагаар соёл нь хэсэг хүний үнэт зүйлсээс хамаардаггүй, гагц хүн төрөлхтний нийтлэг үнэт зүйл, түгээмэл зарчмаар тодорхойлогддог байна. Мөн К.Леви-Строссын үзлээр ард түмэн, угсаатан болгоны соёл бие даасан өвөрмөц шинж онцлогтой байвч бүгд нэгэн эхлэл, адил тэгш үндэслэлтэй байдаг аж. Өөрөөр хэлбэл, жинхэнэ монгол ухаан сайн, дотор ухаан ер нь л онцгүй гэсэн ангилал байх үндэсгүй юм. Өнөөгийн Монголын хамгийн хөдөлмөрч зохиолч гэж болох Г.Аюурзана сүүлийн үеийн үргэлжилсэн үгийн бүтээлээрээ илрэх хэлбэр, уламжлалт ахуйгаар л ялгарахаас сэтгэлгээний мөн чанар дэлхийн хаа ч нэг л байдаг гэдгийг тод томруун харуулснаараа "дотоод хормойноос нь тос өөх дусалдаг", "жинхэнэ монгол", "билиг танхай" зохиолчдын үе нэгэнт дууссаныг зарлаж байна. (Мэдээж, Түүнд тэр элдвийн зохиолч, зохиол, үе эхлэх, дуусах падгүй байхаа). Түүний бүтээлүүд иргэншил, хотжилт, цаашлан хүнийслийн тухай өгүүлснээрээ шинэлэг юм. Зохиогчийн нэн шинэ хэлбэр, агуулгатай "Илбэ зэрэглээ" романд нийгэм ба бие хүний харьцаа хурцаар тавигджээ. Зохиолд "ямар ч будаг хэрэглэхгүй, зөвхөн балын харандаагаар л... бүх өнгийг нь гаргачих" (Та бидэнд дэндүү танил) тийм нэгэн хэвийн, саарал нийгэм гарах ажээ. Роман өгүүлэмжийн хоёр шугамтай: 1. Энхбат (Энхболд)-ийн, 2. Бэгтэр, Майяа. Харин гол шугамд туслах "хөндлөн шугам гардаг нь Энхбат (Энхболд)-той зэрэгцэн Шүрээгийн, мөн Мууран бүсгүйн, Бэгтэр" Майяатай зэрэгцэн Билгээгийн. Харин Г.Аюурзаны тодруулан тэмдэглэсэн, зохиолын хамгийн гол шугам болох Мууран бүсгүй, нэн ялангуяа, төлөгч хятад өвгөний өгүүлэмж нь тийм ч чухал үүрэг гүйцэтгэж чадсангүй. Зохиолд Энхбат дунд сургуульд сурч байхдаа таагүй явдал (ангийнхнаа онанизмд "уруу татсан") өдөөснөөс болж эхийнхээ шийдвэрээр овгоо солих төдийгүй нэрээ ч солино. Энэ үйл явдал нь Энхбат бол хүний хувь хүн, харин Энхболд бол нийгмийн хязгаарлалт гэдгийг харуулж байгаа юм. Хувь хүн нийгэмтэй харьцах тусам, нийгмээсээ хамааралтай болж, харьцангуй утгаар эрх чөлөөгөө алддаг. (Хүнд эрх чөлөөг нь эргүүлэн өгье гэсэн уриаг сана). Гэвч үүнийг фрейдизмтэй, Эдипийн комплекстэй хамаатуулж болохгүй. Г.Аюурзаны үргэлжилсэн үгийн бүтээлүүд өвөрмөц өгүүлэмж, хэлбэрээр шилжилтийн үеийн модерн төлөвтэй уран зохиолын нэгэн содон хуудсыг нээж байгаа ч бараг бүх зохиол нь (одоогоор хэвлэгдсэн) нэг нэгнийгээ давтсан шинжтэй байна. Зохиол бүр нь хүн нэгэн агуу том логик (хувь тавилан, туйлын хүч, бурхан)-ийн эрхшээлээс ангижирч чадахгүй гэсэн постмодерн үзэлд зангилагдах ба үүнээс үүдэн: 1.Хүмүүс хэзээ ч ойлголцдоггүй. Хүн төрөлхтөн нийгмийг бүтээн цогцлоон байгуулсан ч чухам тэр л нийгмээсээ болж ганцаардан, улмаар бие хүн доройтолд орж мөхдөг. Орчин цаг ба нийгэм нь хувь хүний амьдралыг жолооддог болжээ. 2. Жинхэнэ хүн, жинхэнэ амьдрал гэж үгүй болсон ба бид өдгөө амьдарч байгаа хүний дүр бүтээх гэж л ядаж явна. Бидний хайр, хүсэл, мөрөөдөл, үзэн ядалт бол эрт дээр өнгөрсөн "жинхэнэ хайр, хүсэл, мөрөөдөл, үзэн ядалтын сүүдэр төдий эд гэсэн үзэл нь урган гарах ажээ. Гэвч энэ үзэл шинэ зүйл огт биш. Бидний үзэж байгаагаар, постмодерн сэтгэлгээнд зохиолч өөрийн шинэ үзэл, онолыг нээх ёстой болохоос бус хэн нэгэн оргилын санааг давтах ёсгүй юм. Томоохон уран бүтээлч бүр зохиол туурвилаараа өөрийг ухаарч онолоо тунхаглах болсон өнөө цагт, жинхэнэ зохиолч болж ёстой зохиол (өөрөөр хэлбэл, зөвхөн өөрийн нээсэн шинэ онол) туурвин шинэчлэл хийе л гэвэл, үнэхээр л аль ч талаараа шинэ л байх учиртай. Үүний зэрэгцээ, өмнө дурдсанаар Г.Аюурзаны үргэлжилсэн үгийн бүтээлүүдийн арга барил, дүр дүрслэл, агуулга, хэлний хувьд давтагдсан шинжтэй, загварт орсон байдал ажиглагдаж байна. Мөн түүний шүлэгт ч гүн утга гаргах гээд ядсан зүйл цөөнгүй байдгийг дурдахгүй өнгөрч болохгүй. Зуун хүн санаа алдсаны дараахь шиг Зургийн үзэсгэлэн нам гүм, эзгүй байна Гэснийг дүрслэх буюу яруу хэрэглүүр оновчгүй сонгосон найруулгын алдааны жишээнд тооцож бүрэн болох юм. Зохиогчийн хэл, хэлбэр, найруулгыг байраа олоогүй" оновчгүй ганц үг ч ганцдахгүй эвдэх тохиолдол бий. Гэвч түүний гайхалтай дүрслэл, зүйрлэлийг бид онцгой гэж үздэгээ нуухгүй. Зэвэргэн гудамжаар ганц машин Захаа босгосон хүн шиг нугдайн өнгөрнө (Эрт унасан цас) Сэтгэлд бугласан учралууд шиг Замын хажууд бөөгнөрсөн навчис Ганц нэгээрээ хийснэ Сэтгэл рүү минь ирэх замын хажууд Тэднийг шүүрдэн овоолсон мэт Үнэхээр гайхалтай биш гэж үү. Түүнчлэн Г.Аюурзаны уран зохиолыг үзэх үзэл сонирхол татаж байна. Түүний "Илбэ зэрэглээ" романдаа бичсэн "P.S.Анхны уншигчтай ярилцахуй". Тайлбарт "Жинхэнэ утга зохиолд сэдэв, үйл явдал угаасаа хамгийн чухал зүйл биш" (уг нь чухам л бидний хүрэх гэж яваа-үнэн дүгнэлт юм) гэж үзсэн ч яг тэр дороо үйл явдал гэдэг ойлголтын ач холбогдлыг хүлээн зөвшөөрөн "Үйл явдал хөөхгүйгээр уншигддаг роман гэж бараг байхгүй. Бүр "уншигддаггүй" гэгддэг романууд ч үйл явдал дээр л суурилсан байдаг" хэмээн дүгнэжээ. Зөвхөн эндээс л үзэхэд зохиолч Г.Аюурзаны үзэл бодол гүйцэд төлөвшөөгүй, онолын олон үзэл баримтлал дунд самгардсан мэт байдал ажиглагдаж байгаа юм. Мөн Тэрээр тайлбартаа, "Илбэ зэрэглээ" романы баатар Хашийн галт тэрэгний цонхоор харсан нэгэн Ази бүсгүйг жинхэнэ дүү нь хэмээн батлаад, гэвч хүнд ах дүү, төрөл саднаас илүү өөрийн гэр бүл, тийм гэр бүлийг бий болгох зөн, хайр дурлал нь чухал байдаг. Өмнө нь Хаш яагаад дүүгээ тийм махруу хайгаад байсан бэ гэвэл, тэр жинхэнэ хайр сэтгэлтэйгээ учраагүй байлаа гэхчлэнгээр тайлбарлажээ. Энэ нь ч түүний зохиол, зохиогчоос хамааралгүй, бараг хамаагүй гэсэн үзэл баримтлалтай нь зөрчилдөж байгаа юм. (Мөн тайлбарт "-Та өөрийнхөө зохиолын тухай биш, яг л хөндлөнгийн хүмүүсийн тухай ярьж байгаа юм шиг... "Тэд, миний хувьд, хөндлөнгийн хүмүүс шүү дээ. Энхбат Шүрээд хэр зэрэг хайртайг, тэр ч байтугай үнэхээр хайртай байсан эсэхийг нь ч би мэдэхгүй. Бэгтэрийг ч таньж ойлгож, тодорхойлж чадахгүй. Түүний яах ёстойг би зохиогоогүй... Тэгвэл Энхбат яагаад тийм эрхэм нандин зүйлээсээ татгалзан, эхнэрээсээ салах болов?" Энхбат эхнэрээсээ, гэр бүлээсээ татгалзаагүй шүү дээ... Ганцаар амьдрах болсноороо "Нууц товчоо"-ны судалгаа хийхээр шулуудсан бололтой. Нөгөө, ширээн дээрээс унасан хуудсаар л би тэгж таамаглаж байгаа юм" гэх мэт. Хэл бичгийн шинжлэх ухааны доктор, профессор Ч.Билигсайхан, зохиогчийн "Дурлалгүй ертөнцийн блюз тэргүүтэн хүүрнэл зохиолууд" номыг "XXI зууны Монголын уран зохиолын шинэ нүүр царай гэхэд эргэлзэх хэрэггүй" гэж үзээд, цааш нь "Цасны роман" тууж болон "Хэвтрийн хүн" романыг постмодерн сэтгэлгээгээр бичигдсэн төдийгүй "Шинэ зууны дэлхий ийм хэлбэрийн бүтээлийн хэмжээнд бодол ухаарал, сэтгэлгээ, ур дүрслэл, аль алинаараа бүрэн хүрчээ" хэмээн дүгнэжээ. "Дурлалгүй ертөнцийн блюз" роман бол бүхэлдээ нийслэлийн түүх юм. Дурлалгүй нийслэлийн аялгуу болсон уг романд төвлөрөл ихсэх тусам бид (бидний сэтгэл, цаашлан дурлал) хаашаа явж байгааг эмгэнэлт, ганцаардмал, хүнийссэн хувь хүмүүсийн жишээн дээр гайхалтай илэрхийлэн үзүүлжээ. Романы 15 хэсэг тус тусдаа бие даасан зохиол ч гэсэн цаад мөн чанар, өгүүлэмжээрээ холбогдон нэгдмэл нэг санааг илэрхийлнэ. Г.Аюурзана ямар нэгэн байдлаар номлосонгүй, сургасангүй, заасангүй. Зүгээр л иргэншил ба хотжилт бидний ертөнцийг дурлалгүй, биднийг хэвтрийн хүн болгож цасаар дарж байгааг харуулсан байна. "Шинэ роман" буюу антироман урсгалын туурвилзүйн онцлог нь үйл явдалд учир шалтгааны холбоог нарийн далдалж бүрэн төгс биш байдлаар илэрхийлэн туршлагын маягтайгаар бичихэд оршдог. Харин энэ бүхэн нь "Хэвтрийн хүн" романаас тэр бүр илрэхгүй байна. Зохиолч хэвтрийн хүн, түүний хамаатан, найз бүсгүй Цолмон гэсэн дүр бүтээж, зохиолын явдлын учир холбоог нэлээд нарийн гарган, хэлбэрийн шинэ эрэлхийллийг туршлагын гэмээргүй байдлаар бүтээжээ. Ийм ч учраас "Хэвтрийн хүн" роман нь "шинэ роман"-ы дотоод зарчимтай зөрчилдөж зохиол бүтээхэд оршдог байна. Түүнчлэн аливаа зохиолын цаг хугацаа, орон зай нь заавал тодорхой, нэр байршил заасан байх албагүй. Үүнийг "шинэ роман"-ыхны цаг хугацаа, орон зайн дүрслэгдэхүүн албаар холбох шаардлагагүй. Гэвч үүнийг Г.Аюурзаны Монголын шилжилтийн үеийн уран зохиолд оруулж буй хувь нэмэр, оролцоотой харьцуулахад тун өчүүхэн юм. Учир ийм хэдий ч амьдрал дээр байшин дээврээсээ баригддаггүй тул дээрх бүхнийг нуршлаа. Харин онолын ертөнцөд байдал өөр билээ. 
Хэл бичгийн ухааны доктор (Ph.D) Ш.Баттөр 
