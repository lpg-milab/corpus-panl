№296 (16573)           
1986 оны арван хоёрдугаар сарын 11.
Мал бордох цогцолборын өгөөжийг дээшлүүлье

<< Сүүлийн >> жилүүдэд улсаас 60 гаруй сая төгрөг зарцуулж байж мал бордох талбай, цогцолбор гучаадыг байгуулсан. Гэтэл эдгээрийн төслийн хуч чадлыг эзэмших, үр өгөөжийг дээшлүүлэх талаар олигтой ахиц гарахгүй байгааг дахин тэмдэглэх нь зүйтэй гэж үзэж байна. Сэлэнгэ аймгийн Орхонтуул, Дорнод аймгийн Сүмбэр сумын Халхгол сангийн аж ахуйн мал бордох цогцолборыг малаар хангах, бордох малыг тушаах, тээвэрлэх асуудлыг одоо болтол шийдвэрлээгүйгээс хүч чадлыг нь дутуу ашиглаж, олон сая төгрөгийн алдагдал гаргасан хэвээр байна. Үүнд Хөдөө алс ахуйн Яам, холбогдох аймгийн удирдлага дорвитой арга хэмжээ авахыг эцсийн удаа шаардаж байна >> гэж МАХН-ын Төв Хорооны П бүгд хурал дээр нөхөр Ж. Батмөнх цохон заалаа. 

Улсын хэмжээгээр бяруу бордох зориулалтын арав гаруй цогцолборыг ашиглалтад оруулсан нь төсөлд заасан хүч чадлаараа ажиллавал жил тутам гучаад мянган бяруу хүлээн авч арван найман сарын хугацаанд амьдын жингээр есөн мянга гаруй тонн мах үйлдвэрлэх боломжтой байтал арга ажиллагааны муугаас болж бэлэн шахам ийм их нөөц алдаж байгаа ноцтой дутагдлыг даруй арилгах ёстой. 

Эр үхэр, бог малыг өөрийн өртөг хямд өсвөр насанд нь тэжээлийн зэрэгцээ, бэлчээрээр таргалуулах, шахам бордох гурван үе шатны технологи хослуулан богино хугацаанд мах үйлдвэрлэлтийг эрчимтэй нэмэгдүүлэх зорилгоор их хөрөнгө зарж байгуулсан иж бүрэн үйлчилгээ бүхий эдгээр цогцолборт төвлөрүүлж орхисон техник, хэрэгсэл, мэргэжлийн боловсон хүчин хангалттай, арга ажиллагааны удирдамж заавар нь ч тодорхой боловч үйлдвэрлэлийн үнэ онцгой объектыг удирдах арга барилд ахиц өөрчлөлт гарахгүй байна. 1986 оны хүлээгдэж байгаа гүйцэтгэлээс үзэхэд мал бордох цогцолбороос улсын төвлөрсөн хэрэгцээнд нийлүүлсэн үхэр ердөө арван гурван мянга, махны хэмжээ 3900 орчим тонн болж байгаа нь төсвийн хүч чадлын ашиглалт тал хувьдаа ч хүрээгүйгийн гэрч юм. 

Улсын хэмжээгээр бог мал эрчимтэй бордох арван нэгэн цогцолбор цөмөөрөө жигд хэвийн ажиллаж чадвал ээлжинд жар гаруй мянган хонь хамрагдах ёстой боловч одоогоор талбай ашиглалт дөнгөж дал гаруйхан хувьтай байна. Цогцолборын талбай дүүргэлт туйлын хангалтгүй байгаагаас гадна нэгэнт хүлээж авсан малд хүч тарга хуримтлуулах ажил хангалтгүй учир шахаж бордох талбайгаас төвлөрсөн хэрэгцээнд тушаасан үхэр бүрх 44 кг махны нөөц дутаж байлаа. Цогцолборт хийж хэвшүүлбэл зохих бүхий л ажлуудыг технологид заасны дагуу хийдэггүй болохоор бордох, бэлчээрээр таргалуулах үечлэлийг дуусгаад 17 сартайдаа 263, 5 кг хүрсэн шүдлэн үхрийг есдүгээр сарын нэгнээс аравдугаар сарыг дуустал 0, 36 кг тэжээлийн нэгжтэй тэнцэх тэжээлээр эрчимтэй бордож өдөр бүр 750 900 грамм тарга нэмэгдүүлэн амьдын жинг 311 - 336 кг хүргэж улсад тушаах горим ноцтой зөрчигдсөөр байна. Бордсон бярууны центнер амьдын жинд зориулсан зардал төсөлд заасан хэмжээнээс хоёр дахин нэмэгдсэн зэргээс Халхголын сангийн аж ахуй сүүлийн гурван жилд бяруу бордох цогцолбороос таван сая гаруй төгрөгийн алдагдал хүлээжээ. Тус аж ахуй нийгмийн өмч үрэгдүүлж гучаад мянган төгрөгийн өр төлбөртэй түүнийгээ төлөөгүй Л. Бямбажав гэгчийг цогцолборт малчнаар томилсноос бяруу хүлээж аваад жил хүрэхгүй хугацаанд тэр тавиад бяруу үрэгдүүлж нийгэмд хорь гаруй мянган төгрөгийн хохирол нэмж учруулсан байна. 

Мал бордох цогцолборын үр дүнг дээшлүүлэхэд муугаар нөлөөлж байгаа өөр нэг асуудал гэвэл Угтаал, Номгон, Алтанбулаг зэрэг нэлээд аж ахуй цогцолборт бордсон малыг төвлөрсөн хэрэгцээнд амьдаар тээвэрлэн хүргэх гэж ихээхэн нөөц алддаг, аж ахуйч биш ажиллагаа мөн. Халхголын сангийн аж ахуйд бордсон үхрийг Чойбалсан хот хүртэл машинаар тээвэрлэх зам зуур сүүлийн хоёр жилийн дүнгээр дал гаруй тонн мах алджээ. Үрэлгэн ийм байдлаас даруй ангижирч бордолтыг уртасгаж малаа газар дээр нь нядлах ашигтай технологи боловсруулан хээрийн нядалгааны цэг байгуулах арга хэмжээг Хөдөө аж ахуйн Яам, Хөнгөн, хүнсний үйлдвэрийн Яам, холбогдох аймгийн удирдлага хамтран яаралтай шийдвэрлүүштэй болжээ. 

Цогцолборын хүч чадлыг бүрэн ашиглах нэрээр янз бүрийн нас, хүйсний стандартын бус мал цуглуулах биш харин бордсон малын таргыг зам тээвэрт шуугдуулахгүй байх, бярууг хөнгөлөлгүйгээр бордолтод нийлүүлэх зэрэг олон арга зам сүвэгчлэхийн хамт тухайн аж ахуй өөрт байгаа нөөцийг дүүрэн ашиглаж зуун эх тутмаас бойжуулах тугалын тоог шинэ таван жилийн төлөвлөгөөний удирдамжид заасан хэмжээнд хүргэх бүхий л боломжоо дайчлах хэрэгтэй. 

Өсвөр насны эр, сувай малыг бордож мах үйлдвэрлэлийг нэмэгдүүлэх арга бол бэлчээрийн энгийн маллагаанаас чанарын ялгаатайг онцлон анхаарвал зохино. Малыг эрчимтэй бордох дамжлага дээр мөрдөж байгаа одоогийн удирдамж зааврыг ч Хөдөө аж ахуйн Яам дахин хянаж шинэчлэн боловсруулах шаардлагатай байна. 

Хөдөө аж ахуйн техникум, техник мэргэжлийн сургуулийн сургалтын программд мал бордох технологийн талаар сэдэв нэмэн оруулахаас гадна талбайн механикжуулагч, малчдыг курсээр сургах буюу социалист орнуудад туршлага эзэмшүүлж мэргэжил олгох талаар анхаарч үзэх нь зүйтэй. 

Суурь, фермүүдээс цогцолборт хэд хичнээн мал нийлүүлэх, нэгэнт шахаж бордсоныг төвлөрсөн хэрэгцээнд, тушаах, нядлах, тээвэрлэх ажлыг сайжруулж холбогдох яам, газруудын ажлын уялдааг нягтруулан, мал бордох цогцолборын шийдвэрлэгдээгүй байгал асуудлыг яаралтай шийдэж, үйлдвэрлэлийн өгөөж, ашиг орлого нэмэгдүүлэн бүгд хурлын заалтыг ажил хэрэгчээр биелүүлэх нь БНМАУ-ын Хөдөө аж ахуйн Яам, мал бордох талбай, цогцолбор бүхий аймгуудын нам, улсын байгууллагуудын хойшлуулшгүй үүрэг мөн. 

