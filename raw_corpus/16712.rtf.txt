№122 (16712)     
1987 оны тавдугаар сарын 22.
Уринш

Хөрсний чийгийн нөөц ядуувтар хуурай энэ хаврын онцлог нь өнгөрсөн жил бэлтгэсэн уриншдаа эхлээд тариалахад арга буюу хүргэж, тариалалт ерөнхийдөө дуусч, түрүүчийн үрлэсэн талбай өдөр өдрөөр ногоон, туяа татаж эхэллээ. Уриншгүй байсансан бол ингэх тухай санах ч аргагүй тийм нөхцөлийг байгаль бий болголоо. 

Талбайг уриншлан боловсруулах нь цаг уурын ямар ч нөхцөлд найдвартай арвин ургац авах гол арга учраас ирэх жилийн ургацын бэлтгэл одоо эхэлж, уриншийн ажил тариалалтыг залган өрнөх цаг тулгараад байна. 

Уриншлах хугацаанд хөрсөнд 50 - 60 мм чийг хуримтлагдаж, хог ургамлын тоо гурваас дөрөв дахин багасдагийн үрээр буудайн ургац төвийн районуудад га тутмаас 6, 4 центнер, дорнод талын бүсэд 2, 6 центнер, баруун зүгийн усалгаагүй нөхцөлд 6, 8 центнерээр нэмэгддэг байна. Ийм бололцоо нөөцөд түшиглэн, үр тарианы нийт ургацын 60-80 хувийг уриншаас авч байгаа бөгөөд ялангуяа гантай жилүүдэд уриншийн ач тус хэний ч мэдээж илэрхий харагддаг юм. 

Уриншийн давуутай талыг бүрэн ашиглаж чадах эсэх нь хүнээс, түүний хандлага, ажлын чанараас шууд хамаарна. Агротехникийн тохиромжтой хугацаанд багтааж, чанар сайтай элдэншүүлсэн уринш зарим үед га тутмаас 30 - 40 центнер ургац өгдөг нь уриншийг бүрэн чанарын онц болон сайн үзүүлэлтэд хүргэн боловсруулдаг Угтаалын сангийн аж ахуй, мөн наяас ер гаруй хувийг шаардлагын өндөр түвшинд гүйцэтгэдэг Ингэттолгой, Орхонтуул, << Найрамдал >> сангийн аж ахуй жил дараалан арвин ургац авч ирсэн баримтаар нотлогдож байна. 

Манай оронд уриншийг зуны турш дөрвөөс таван удаа арчилж чадсан нөхцөлд чанарын шаардлагыг бүрэн хангадгийг ажиглалт судалгаа, үйлдвэрлэлийн уйл ажиллагаа харуулсан юм. Дарханы сангийн аж ахуйн тракторч, БНМАУ-ын хөдөлмөрийн баатар Д. Лида уринш элдэншүүлэлтийг хээрийн бригадын хэлбэрээр гүйцэтгэж, хог ургамалтай талбайн дэргэд нь орон сууцтайгаа очиж буугаад өглөө бүр талбайгаа ашиглан, их цаг зарж, өдрийн нүүгэм халуун үед сийрүүлэх нь хог ургамлыг бүрэн устгахад ач холбогдолтой гэж үзэж бэрхшээлээс халшралгүй, уйгагүй нухацтай ажилладаг байна. Нэрд гарсан механикжуулагч Ж. Нацагдорж, Ч. Баяраа, X. Цайван нар ч уринш элдэншүүлэхэд цаг алдаж болохгүйг онцгой анхаарч, ганцхан удаагийн арчилгаанд л хугацаа хожигдчихвол хог ургамал үржиж томроод дийлдэхээ больдог гэдгийг хатуу санаж ажилладаг. 

Уриншийг чанартай бэлтгэхэд элдэншүүлэлтийн гүнийг тохируулах, хоёр явалтын хооронд зан үлдээхгүй байх, хог ургамлын биологийн онцлог, зүйлийн бүрэлдэхүүнийг сайтар ялгаж мэдэх шаардлагыг хангаж, газар, техник эдлэх ур чадвараас гадна мэдлэгтэй ажиллах ёстой. 

Төв, орон нутгийн нам, улс, хөдөө аж ахуйн байгууллага, тариалангийн мэргэжилтнүүдэд технологийг гардан хэрэгжүүлэгч механикжуулагчидтай ажиллах, тэдний ажлын гүйцэтгэлийг тухай бур үзэж шалган зөвлөж, дүгнэж байх учраас ийм шаардлага нэгэн адил хамаатай юм. 

Уринш боловсруулах ажилд анхаарал, хүн хүч, техникийг төвлөрүүлээгүй хяналт суларсан шалтгаанаар өнгөрсөн оны уринш хүлээн авахад нийт талбайн хорь илүү хувь нь чанарын дунд, муу үзүүлэлттэй, өөрөөр хэлбэл зуу шахам мянган га талбайгаас бүрэн гүйцэд ургац авах найдвар муутай болсон байна. 

Уринш боловсруулалтын чанар зөвхөн хүний уйл ажиллагаатай холбоотой болохоос биш байгаль, цаг уураас шалтгаалах зүйл огтхон ч биш байтал материаллаг бааз нь бэхэжсэн, ажиллах хүч сайтай << Нөхөрлөл >> , Өндөрхаан, Цагаантолгой, Зэлтэрийн сангийн аж ахуй өнгөрсөн жил уг ажлыг чанаргүй хийж, уриншийн гуч гаруйгаас тавь шахам хувийг шаардлагын хэмжээнд хүргээгүй байжээ. Хөдөө аж ахуйн нэгдлүүдийн уриншийн чанар ч сайнгүй, ялангуяа Хэнтий, Архангай, Сүхбаатар аймгуудад үзүүлэлт нь бусдаас доогуур байлаа. 

Цаг уурын ямар ч нөхцөлд найдвартай ургац авах үндэс болсон уринш бэлтгэхэд ингэж мэдсээр мөртлөө хайнга хандаж ирсэн дутагдлыг засч арилгахад агрономич, инженер болон хөдөө аж ахуйн байгууллагын удирдах ажилтан нарын нөлөө, шаардлага, хяналт сул байгааг цаашид тэвчиж болохгүй. 

1887 онд улсын хэмжээгээр 476, 9 мянган га талбайг уриншлах зорилтыг чанарын өндөр түвшинд гүйцэтгэж чадвал хамгийн багаар тооцоолоход 600 гаруй мянган тонн ургац авах, эс чадвал төдийчинээн нөөц алдахад хүрэх болно. 

Одоогийн байдлаар хөрс нэлээд хуурай байгаа болохоор хог ургамлын ургалт түр саатаж, өнөө маргаашдаа элдэншүүлэх шаардлагагүй мэт харагдаж байж болно. Харин зуны бороо эхэлмэгц талбай бүхэнд хог ургамал нэгэн зэрэг түгэж, хүч тарамдуулах, хугацаа алдуулж, хохирол тарьж мэднэ. Түүнчлэн энэ жил тарих ёстой боловч үр соёолох чийггүй зарим талбайг уриншид үлдээсэн болохоор ажлын хэмжээ ч ихсэх зэрэг онцлогийг харгалзан, уринш элдэншүүлэлийг нарийвчилсан тооцоотойгоор сайн бэлтгэлтэй хийх хэрэгтэй. 

Өнөө жилийн уринш ирэх оны ургац гэдгийг сайтар ухамсарлаж, нийт тариаланч, механикжуулагчид уринш боловсруулах ажилд хуучин дутагдлыг давтахгүйгээр ажил хэрэгч, бүтээлч анхаарал тавьж, эргэлт гаргах хэрэгтэй байна. 

Газар тариалан эрхлэхэд агротехникийг зөв мөрдөх, тариалалтын соёлыг дээшлүүлэх, дэвшилт арга ажиллагааг өргөтгөн, арвин ургац авах үндсэн суурь дэвсгэр, тэжээллэг талбар болсон хөрсний хамгаалалтыг чанаржуулж, технологийн дагуу ирэх жилийн тариалалтад нямбай бэлтгэхийн зэрэгцээ уриншлах ажлыг шинжлэх ухааны үндэстэй, бүтээлч шилдэг арга хэлбэрээр боловсруулах хэрэгтэй байна. 

