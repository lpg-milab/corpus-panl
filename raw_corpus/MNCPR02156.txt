Даваа ахын хоолой сөөж, "унаган хайр"-ууд уулзсан өдрүүд

Нэг ангийнхан. Хамт байсан арван намар, өвөл, хавар. 1979-1989 оны хооронд хамтдаа шуугиж явсан ангийнхантай уулзлаа.
Тэд Өвөрхангай аймгийн Хархорин сумын ууган сургуульд сурч байсан хүүхдүүд. Төрөлх сургуулийнх нь 50 жилийн ойн баяр саяхан тохиож, бид ийн танилцах боломж олдсон юм. Ангийн нөхөд уулзаагүй удсан тул мэдээж бөөн баяр хөөр болж сууна. Зарим нь нэгнээ хараагүй 18 жилийг өнгөрөөжээ. Тиймээс арван жилийн дурсамж, хөгтэй явдлуудаа хөөрөлдсөөр хоёр өдөр харвасан сум шиг л өнгөрөв бололтой. Бидний яриа ангийн танилцуулгаар эхэллээ. Сум байтугай аймагтаа алдартай анги гэж ирээд л магтав. Сурлага, урлаг, спортоор бол тэр үедээ л тасарчихсан байсан гэнэ. Гар бөмбөгөөр сургуулиа төлөөлөн аймагт өрсөлдөнө. Ахлах ангид байхдаа М.Жавхлант улсын физикийн олимпиадаас мөнгө, Б.Бадамсүрэн алтан медаль авсан удаатай аж. Энэ мэт шилдгүүдээ ярин тойрч суутал нэг нь ангийн анд Б.Бадамсүрэнгээ магтаж эхлэв. Жинхэнэ онц сурдаг хүн гэвэл түүнийг л хэлнэ. Үнэхээр нэг бус нэлээд хэдэн хичээлдээ шилдэг нь байжээ. Одоо Герман улсад ажиллаж, амьдарч байгаа гэх энэ бүсгүй ангийн нэрийг олон ч удаа аварсан гэж ярилаа. Харамсалтай нь хуулуулна гэвэл гонж шүү. Ёстой тохойн доороос нь л амжиж хардаг байжээ. Харин Ц.Батчимэг бол огт өөр. "Задгай тавьж хуулуулдаг байсан" хэмээн нөхөд нь ам сайтай сууна. Тэрбээр сурлагаараа бас л шилдэг нь аж. Хуулуулах яриа үргэлжлэх зуур ангийнхны нэг Ж.Даваатай холбоотой онигоо эхлэв. Ангид нэг хөдөлгөөнтэй хүүхэд заавал байдаг даа. Тэр нь Ж.Даваа. Найзууд нь "Өвөө Даваа" гэж хочилдог байж. Хожим "Хөлс Даваа" болжээ. Ер нь их онигоотой нөхөр юм. Хөлс нь байнга бурзайж явна. Багш нар "Чи хөлсөө гартал үймүүлээ юу" гээд зандрах үе их тохиолдоно. Уг нь Даваа даруухан байдаг байсан гэсэн. Мань хүн орос хэлний хичээлдээ тааруу. Гэтэл нэг өдөр дасгалаа хийсэн хүүхдийг хариулна хэмээн багш амлажээ. Хамгийн түрүүнд дасгалаа хийж дуусгаад гэртээ харих хүсэл хүн бүхэнд байв. Даваа дуусчээ. Тэгээд хийснээ үзүүлээд гарах гэтэл багш гайхав. "Чи яаж хийгээв. Самбар дээр үзүүл дээ" гэжээ. Харин сурагч Даваа "Яг одоо зав алга" гэсээр гүйн гарсан байна. Энэ онигоо ангийн хувьд хамгийн шилдэг нь. Бас хөвгүүд нэг удаа сумын захиргааны байрыг "нураажээ". Эрчүүд болсон хойно ангийнхаа эвдэрсэн, салсан сандал, ширээг хадна. Ажлаа эртхэн дууссан хөвгүүд дэггүйтэв. Харих зуураа сумын захиргааны жижиг байрыг алхаар хэд цохисон бололтой. Гэтэл хэрэг бишдэж, жижүүрт баригдсан байна. Тэгээд харанхуй өрөөнд түгжигджээ. Энэ хооронд нэг нь хий гаргаж хэрэг тарив. Бие бие рүүгээ чихэж, хэргийн эзнээ одоо хүртэл тогтоогоогүй гэсэн. Бас нэг эзэнгүй "хэрэг" энэ ангид гарчээ. Хөвгүүд есдүгээр ангидаа эр хүн болсноо мэдэхээр шинэ санаа гаргасан байна. Энэ нь цэргийн баярын бяцхан найр. Их л эртнээс бэлтгэжээ. Баярын өдөр 40 литр бараашиг, арвын бидон хуушууртай сууж байв. Зөвхөн ангийн хөвгүүд цуглаад, одоогийнхоор бол бут авахаар төлөвлөсөн байна. Д.Гантөрийн ахын гэрт бүгсэн тэд үйл ажиллагаагаа эхлэхээр савтай бараашгаа аягалан бариад ерөөлийн үг хэлцгээв. Тэгээд уух гэтэл хаалга онгойв. Ангийн багш. Бүгд барьсан ундаа, хазсан хуушууртайгаа наашаа ч үгүй, цаашаа ч үгүй болжээ. Хормын дараа баригдсандаа бантаж, багшаа уу, ид гээд л дайлж гарав. Гэвч багш юу ч хэлэлгүй баярын бүтээгдэхүүнийг нь хураагаад явчихсан байна. Энэ үеэс хойш ангийн хөвгүүд болчимгүй үйлдэл хийлгүй төгссөн гэдэг. Нэг ч удаа тамхи татаж, архинд дурлалгүй оюутны ширээ рүү шилжжээ. Түүнийгээ багшийн гавьяа хэмээн тайлбарлаж суусан. Учир нь Д.Чимэддолгор багш бор дарс болдоггүй гэдгийг тухайн үед биед нь биш ухамсарт нь шингээсэн байна. Ямартай ч багшийн ачаар тамхи ч зуулгүй төгссөн гэцгээв. Хөвгүүдийн булагнасан үйлдэл намжиж эхэлмэгц багшид матсан "бор шувуу"-г олох ажилдаа оржээ. Харамсалтай нь үр дүнгээ өгсөнгүй. Буруугүй хүнийг баахан гөрдсөн бололтой юм. Тухайн үед Д.Үзмааг хэсэг хардаад салсан байна. Харин энэ удаагийн уулзалтаараа багшид матсан эзнийг оллоо. "Бараг 20 орчим жил өнгөрсөн юм чинь хэлчих л дээ" хэмээн багшаа шаллаа. Олон дундаас "Үзмаа мөн үү" гэх яриа ч сонсогдоно. Тэгтэл багш эзнийг зарласан юм. Тухайн үед багшид ямар ч "бор шувуу" очоогүй бөгөөд хөвгүүдийн үйлдлийг багш өөрийн арга ухаанаар барьсан гэнэ. Уг нь 9 а-гийн хөвгүүд их л нууц ажилласан хэмээн онцлов. Ер нь энэ ангийн эрчүүд их л даруухан байжээ. Гэхдээ үеийнхэндээ дээрэлхүүлэхгүй, ангийн охидоо алдаагүй гэсэн. Охид нь цөм урт үстэй. Ангийн багш ч бас урт үстэй сайхан хүүхэн иржээ. Багшийнхаа ирсэн үеийг хөвгүүд эргэн санав. Их л өтгөн, урт хар үстэй, нуруулаг сайхан хүүхэн орж ирсэн гэдэг. Тэгээд газарзүйн хичээлийг толгойноос эргэж гарахааргүй заасан гэсэн шүү. Ямартай ч Өвөрхангай аймгийн Хархорин сумын нэгдүгээр арван жилийн сургуулийг амжилттай төгсч, их, дээд сургуульд ихэнх нь оржээ. Өнөөдөр зарим нь сумандаа сувилагч, малчин, сургуульд багш, зах дээр бараа зарж байна. Мөн хувиараа бизнес эрхэлж, ойр байгаа нь хааяа ангийнхантайгаа уулздаг гэсэн. Ер нь бол харьцангуй холбоотой нэг ангийнхан гэж өөрсдийгөө тодорхойлсон. Ийнхүү сургуулийнхаа ойгоор цугларсан хэсэг нөхөд, хүүхэд насны хөгжилтэй мөчөө дурсан ярьж цагийг сайхан өнгөрөөв. Сониноос ангийнхан "унаган хайр"-ууд уулзлаа гэж яриа дэлгэлээ. Тэгээд одоо "азарган хайр" болсон хэмээн холбоотой хоёрыг хэсэг цаашлуулсан. Мөн уулзаагүй удсаных эхний өдөр багахан хэтрүүлсэн бололтой Ж.Даваа ахын хоолой сөөжээ. Тэгсэн ч "Малчин айлд оч" хэмээн ангийн нөхдөө гэртээ урьсан боловч тэд тэнхэл алга гэсээр гэр, гэрийн зүг харих болцгоосон. 
Б.Бадмаа
