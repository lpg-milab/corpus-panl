Нуранги дор найм хоносон хоёр хүнийг аварлаа

Хятадад гайхамшигтай зүйл болсоор байна. 40 мянга гаруй хүний амийг аваад байгаа аймшигт газар хөдлөлтөөс хойш найм хоногийн дараа цахилгаан станцын нуранги дороос 31 настай залууг аварч чаджээ. 31 настай Ма Юанжинийг газар хөдлөлтийн төв Вэнчуаньд нуранги дор 179 цаг байсны эцэст эсэн мэнд гаргаж авлаа хэмээн төрийн мэдээллийн агентлаг уламжлав.
Мөн Сичуань мужийн Пэнжоу хотод аврах албаныхан нурсан барилга дор 195 цаг байсан нэгэн эмэгтэйг эсэн мэнд гаргаж авчээ. Аврагчид түүнд туслах үед бүсгүй ухаантай байсан хэмээн телевизээр мэдээлэв. Бүсгүй нуранги доор борооны ус уун амьдарч байжээ. Сичуань мужийн нийслэл Чэнду хотод дахин хүчтэй газар хөдөлж магадгүй хэмээн телевизээр зарласны дараа иргэд өнгөрсөн шөнө түгшүүртэйгээр гудамжинд гараад байсан юм. Эрх баригчид ард иргэдийг тайван байхыг уриалах хооронд дээрх хоёр хүнийг аварсан байна.
Дахин газар хөдөлж магадгүй, мөн хүчтэй бороо үе үе орсоор байгаа нь байгалийн гамшигт нэрвэгдсэн хэдэн сая хүнийг хоол хүнс, майхан, дээврээр хангахаар зүтгэж буй Засгийн газрын ажилтнууд, цэргийнхэн болон сайн дурынханд ихээхэн хүндрэл бэрхшээл учруулж байгаа ажээ. Өчигдөр Бээжингээс гаргасан тоо баримтаар, газар хөдлөлт 40075 хүний аминд хүрч, 247645 хүн бэртэж, гэмтэн, 32361 хүн олдохгүй байгаа аж.
Хятадын Сичуань мужид болсон газар хөдлөлтөд нэрвэгдсэн хүмүүст өргөх хандив тусламж түүхэндээ рекорд тогтоогоод байна хэмээн Олон улсын Улаан загалмайн нийгэмлэг мэдээлэв. Өчигдрийн байдлаар 392 сая долларын хандив цуглараад байна. 
"Бид 104 жилийнхээ түүхэнд хамгийн их хандив тусламжийг ийнхүү цуглуулаад байна" хэмээн Улаан загалмайн нийгэмлэгийн Хятад дахь төвийн захирал Ван Пин өгүүлэв. Тус байгууллагын Бээжин дэх өргөө хандив, тусламж өгөх гэсэн хүмүүсийн хөлд дарагдаж байна. Хандив өргөх гэсэн хүмүүст тасалбар, дугаар тараах үүрэгтэй ажилтнуудыг хүртэл томилохоос өөр аргагүй болжээ. Мөн газар хөдөлсөн бүс рүү явж аврах ажиллагаанд оролцох гэсэн сайн дурынхан өдөр шөнөгүй дугаарлаж байна. Нөгөө талаар Бээжингийн иргэний асуудал эрхэлсэн товчооны дарга Ву Шимин, газар хөдлөлтөөр өнчирч хоцорсон хүүхдүүдийг үрчилж авахыг хүссэн хүмүүст зориулан 1156 гэсэн төлбөргүй утас ажиллуулж эхэлснийг зарлалаа. Вугийн хэлж буйгаар, олон мянган хүн энэ утсаар залгаж хүүхэд өргөж авах хүсэлтээ илэрхийлсэн байна. Аврах ажиллагаа дуусч, нэрвэгдсэн хүмүүсийг орон байраар хангасны дараа өнчирсөн хүүхдүүдийг үрчлүүлэх ажиллагааг эхлэхээр төлөвлөжээ.
Н.Мөнхжин 