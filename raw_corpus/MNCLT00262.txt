Л.ДАШНЯМ

УРИЛГА

	Миний найз маргааш эрдмийн зэрэг хамгаална. Тэр амьдралынхаа хамаг л баяр хөөр, гуниг зовлонгоо хуваалцан байж сэтгэл амардаг унаган найз наддаа "цол хамгаалахад минь суулцана уу" гэсэн урилга явуулжээ. Түүний нь би барин, хоёул модон шилбүүрээрээ морь хийж явсан багын явдлаа дурсан суув.
	Найз минь шоргоолжны үүр ширтэн өдөржин хэвтэж байж хургаа эхэд нь нийлүүлчихээд, ээждээ нарийн сураар тас ороолгуулан хөлийнхөө хурданд зугтан гараад, ууцы нь даган гүрвиих сурны ороор айхтар  хорсон өвдөхииг үл хайхран, буруу хэрэг хийсэн өөрийгөө зөвтгөөд, нөгөө л шоргоолжны үүрэн дээр үзсэн бүхнийгээ өмнөө дүрслэн харж, царай нь баясаад, нулимс нь хацар дээрээ тогтон хатаж асныг би тодхон харж байнам.
	"Шоргоолж мөн ч ажилсаг амьтан юм. Үүрээ тойрон зай чөлөөгүй гүйлдээд, өөрсдөдөө хэрэгтэй бүхнийг завчлан хийх мэт язганалдах нь яг л Буд гуай хүүхдүүддээ ажил сургаж байгаа юм шиг юм" гэж надад тэр олзуурхан хөөрч билээ.
	Нээрээ ч Буд гуайн ажилсаг хүүхдүүдийг шоргоолжны үүрэн дээрээс олж харсан тэр л өдөр найз минь эрдмийн их замд шуудран орсон шиг санагдана.
	Шоргоолжнууд хоорондоо үйлийн үргүй адилхан амьтад юм. Харсаар суутал нүд эрээлжлээд, хэн нь Буд гуайн том хүү, гурван адилхан охин, дүрсгүй Боролдой, зодооч Хүрэлдэй, хэн нь өөрсдөө нусгай мөртлөө хүн шоолох дуртай Заандай, Мээндэй хоёр нь бас хоёр бага банди нь юм бэ ер оноож чадсангүй. Гэвч өөрөөсөө гурав дахин том чулуу дэнхэлзүүлэн чирж, чирэх чирэхдээ бүүр долоон төө хол газраас чирж, тэгэхдээ тэр чулуугаараа чухам юу хийхээ мэдэхгүй бололтой явсан нэг шоргоолж л лав ааваасаа гурав дахин ихийг хийх боловч хүнд хэрэгтэй юм ганцыг ч бүтээдэггүй тэдний нөгөө "донгио" хэмээх том хүү нь шиг харагдсан.
	Түүнийг тийн ганцхан чулуутай өдөржин ноцолдох завсар нэг жижигхэн шоргоолж үүрнээсээ хорь гучин удаа шороо гаргаж, хөнгөн шалмаг гүйж асан нь Буд гуайн "голомты минь өөд нь татах хүү" гэж баярлан хөөрч явдаг хамгийн бага хүү нь шиг байсан.
	Бас нэг шоргоолж дэмий тэнэж тэнэж, нэг бяцхан бор юм олоод, түүнээ үүр рүүгээ яаран ойртуулж, ойртуулахдаа тэгээд шуудхан ч аваад явчихгүй, аваачдаг юм билүү байдаг юм билүү байдаг юм билүү гэж эргэлзсэн юм шиг байн байн орхин гүйгээд, тэгснээ холдож ч чадахгүй тэр хавьдаа эргэлдэн, нөгөө зүйлээ дахин үүр рүүгээ чирсээр бүүр "ойртон иртэл бас нэгэн дэмий сэлгүүцэгч түүнтэй золоор таарч хоёул нөгөө бор юмаа дамналцан үүрнийхээ дэргэд ирсэн нь Буд гуайн хоёр том охин шиг харагдсан. Гэтэл тэр хоёрыг гаднаа ирчихсэн хойно нь нэг дэнхэлзсэн юм урдаас нь очоод, дөхүүлж ядаж явсан юмы нь булаан авч ганц нэгхэн алцаганаад үүрэн дээрээ гаргаж хаясан нь дүү нараараа хамгийг хийлгэх атлаа ээждээ их л нэр хүндтэй байдаг том охин Бүржмаа нь ч юмуу даа гэж бодогдсон. Нээрээ ч ажиглах тусам Буд гуайн есөн хүүхэд есүүлээ л тэр үүрэн
дээр гүйж явах шиг байсан шүү" гэж найз минь ярьж байсан юм.
	Тэр бүхнийг олж үзээд, нээлт хийсэн мэт өөртөө баярлан суусаар хургаа эхэд нь нийлүүлснийг сонсоод би нөхрийнхөө гувруутсан нуруунд шар тос түрхэж өгмөөр санагдаж билээ.
	Миний найз маргааш цол хамгаалж, манай эрдэмтдийн тоо нэгээр нэмэгдэнэ. Түүнийг туурвисан бүтээлээ амжилттай хамгаална гэдэгт би баттай итгэж байгаа болохоор өнөөдөр ч "манай эрдэмтдийн тоо нэгээр нэмэгдлээ" гэж хэлж чадмаар байнам. Яагаад гэвэл миний найз ямар нэг юмнаас нөгөөг олж харах, юмны нарийн учрыг тунгаан бодохдоо хосгүй их авъяастай хүн билээ. Ерөөс эрдэмтэн хүн бүр төрөлхийн нэг тийм авъяастай байдаг болов уу гэж сананам. Тэдний тэр ховорхон заяах хосгүй сайхан авъяас билгий нь би юунаас ч илүү хүндэтгэн хайрладаг юм.

1971он 
