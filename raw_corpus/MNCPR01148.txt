"Цагаан хэрэм"-ээс "ногоон хэрэм"

Дөрөв. Хоргүй Хорчины "домог" Тунляо буюу хуучин Жирэм нутаг нь үржил шим сайтай газар бөгөөд Өвөрлөгч нутгийн хамгийн их ургац авдаг газрын нэгэн аж. Хуучин энэ хавийг "Баарины тариа" гэдэг байсан гэнэ. Гурван сая илүү иргэнийх нь 1 сая хагас орчим монголчуудаас бүрдэх энэ нутаг мал ба тариалан хосолсон нутаг байжээ. 
Гэвч "үүл нь гараад бороо орохын цагт үүдэн хойморийн ялгал бий л билүү" гэдэгчлэн элс нь шуураад гандахын цагт үржилтэй үржилгүйн ялгаа юусан. Цөлжилтийн довтолгооны эсрэг босгосон хамгийн том ногоон хэрмийн нэг ч мөн Тунляод байна. Түүнээс хамгийн алдартай нь Хятадын сэтгүүлчдийн ой юм. Тэрбум хагас шахам иргэнтэй Хятадын бүх сэтгүүлч нэг нэг мод суулгасан тэр ойг үзэхээр Тунляогийн Хорчин дүүргийг зорив. Хорчин монголчуудын суудаг нутаг юмсанж. Хорчин гэдэг үгийг уншигчиддаа жаахан тайлбарлах хэрэг гарах юм шиг санагдлаа. Манайд сүүлийн үед сайн улс төрчийг "Хорчин" хэмээн нэрлэх болсон байна. Энэ нь эм, тан гэдгийн эсрэг утгыг заах хор гэдэг үгнээс гаралтай оноосон нэр байна. Гэхдээ сайн монгол улстөрч балга тагш хор найруулаад тэрнийгээ хүн амьтны аяганд эвтэйхэн хийгээд явахаа больж, Сэрээнэн отчийн үе аль хэдийнэ ард хоцорсон гэдгийг дурьдууштай юм. Манай улстөрчид өсч дэвжихийн хэрээрээ өргөн диапазон дээр илүү том улс төрийн хор найруулдаг болсон байна. Ардын намын зөв мэргэн бодлогын үр, Зөвлөлтийн тусламжийн шимээр шинэ цагийн сайн сайн улс төрчид нэг хоёр хүнийг бус нэг хоёроор зогсохгүй засгийн газрыг хор найруулан унагах чадвартай болон өсч хүмүүжжээ. Гэтэл өвөр монголын Хорчин угсааныхан ханцуйдаа ч , халаасандаа хоргүй шударга иргэд төдийгүй, хаан Чингэсийнхээ хоромсог саадгийг сахин үнэнч зүтгэж явжээ. Хаанаа ширээнээс унагах улс төрийн хор найруулсан удаа нэгээхэн ч үгүйгээр барахгүй төрдөө туйлын үнэнч явсан байна. Энэ тайлбарыг хийхгүй бол Чингэс хааныг ч юм уу, Өгөөдэйг огцруулах ажил хийж байсан хэсэг улс төрч монголчууд Тунляод байгаа мэтээр ташаа ойлгож мэднэ. Түүгээр ч зогсохгүй зарим нь засгийн газраа унагаах шинэ шинэ арга заалгахаар дэмий тийшээ яван, тэмээн дээр ямааны гарз гээч болж ч мэднэ. Аргасун хуурчийн домог гээд байдаг даа. Өнөө Чингэс хаан Солонгос руу ч билүү, нэг хүүхэн дагаж явчихаад, араас нь Аргасун хуурч оркестроо дагуулан очин, бөөн ностальгия болтол хөгжимдөөд , тэгсэн чинь цаад хаан нь нутаг орон, аян дайн гээд орхисон болгоноо санан ирэв гэсэн шүү маягийн юм гардаг билүү дээ. Сүүлийн үеийн судлаачид Аргусанг хуурч биш хорч байсан, хорч гэдэг нь "эм найруулах"-тай огт хамаагүй, эзнийхээ хоромсог саадаг буюу зэр зэвсгийг авч явдаг мэргэжилтэн гэж тайлах болжээ. Миний үеийн, өөрийн түүхийг мартан мартан, хүний түүх уншиж өссөн социализмын хүүхдүүдэд бол Мигель Сервантесийн "Дон Кихот"-ын илдэч Санчо Панчотой л адилавтар мэргэжил гэхээр санаанд дурайтал буух байх. Дээр өгүүлсэн домгийг эдүгээчлэн ойлгох юм бол Чингэс хааны зэвсгийг хадгалдаг Аргасун хорч гэдэг хүн байжээ. Дэлхийг эзэлсэн хаан юм хойно ганц хоёр сэлэм бус агуулах дүүрэн зэвсгийн нөөцтэй байх нь лав. Хаан нь хэн нэгэнтэй үзэж тарах болохоороо Аргасунг дуудан хэрэглэх зэвсгийнхээ размерийг хэлэн авчруулдаг байсан байж таарна. Эсвэл ордонд түүнийг дуудаад " Би Хорезмийн султаантай үзэж тарна. Хүзүүнд нь ямар сэлэм таарах бол? Эртүүд тэр Найманы Таянтай үзэхэд цаад хүнийхээ ростд огт таарахгүй уртадсан сэлэм өгчихөөд, цавчих гэхээр үзүүр нь газар хатгаад шараа болгосон шүү, нөхөр минь, Энэ удаа таарсан л юм өгч үзээрэй... Тэр султаан чинь дөрвөн цагийн эргэлтэд идэж, таргалж хэвтдэг амьтан гэсэн дээ. Ингэхлээр миний гурван икс, эль ( XXXL) -тэй илдийг минь сайхан точийлдоод тавьчихаарай" гэхчлэнгийн яриа өрнүүлдэгч байсан байж мэднэ. Аргасун нэгэнтээ тооллого ч юм уу хийж яваад хаан сүүлийн үед зэвсэг огт аваагүй болохыг анзаарчээ. Аргасун мэдээж сэтгэл түгшинэ. Хаан арай өөр хорчинтой болсон юм биш байгаа. Эсвэл Чингэс хаан Елуй Чүцайгаар У-шу заалгаад, дайсантай улаан нударгаараа үздэг болсон хэрэг үү? Алин ч байлаа гэсэн Аргасунд орон тооны цомхотгол заналхийлж байна гэсэн үг. Дээр нь сүүлийн хэдэн жил байлдан эзлэлт хийгээгүй тул "Дайны гүрэн"-ий нэг хүнд ногдох дотоодын нийт бүтээгдэхүүн багасаж ирснийг хэлэх үү? Ингээд сэм сэмхэн сурагласаар, эзэн хаан гэнэт л хөл хөнгөрөн, амандаа ари үглэж байснаа, Франк дархан Пэр Кардинаар хадуулсан хуяг дуулгаа индүүдэж өмсөөд Солонгосын мисс рүү гарч өгсөн гэх маягийн мэдээ авсан байх нь. Хаан ирэхгүй бол дайн хийхгүй, дайн хийхгүй бол хорчин хэрэггүй. Хорчин хэрэггүй болчихвол Аргасун орон тооны цомхтголд орно. Ингээд эзэн хаанаа төдийгүй, ажлын байраа авч үлдэх тэмцэлд мордсон Аргасун гэгчийн амжилтын  домог шинэ цагийн менежерүүдэд үлгэр болон үлджээ. Чухам Аргасуны мэргэжил нэгтэн болох Хорчин овгийнхон өдгөө уугуул мэргэжил, нэр төр, овог угсаагаа хадгалан сууж байгаа нь Жирэм нутгийн хорчингууд билээ. Тав. Мэдээний оронд мод Хорчины элс ч энэ нутгийнх, дэлхийг хамарсан цөлжилтийн нөлөөгөөр тэлэхийг тэмүүлэх нь хорноос ч нэт. Ногоон хэрмийн нэгэн цайзыг энд барьж босгоход хятадын сэтгүүлчид өөрийн "тоосгоо" нэмэрлэсэн аж. Гэхдээ сэтгүүлч бидний бүтээн байгуулалтад оруулдаг " үгэн тоосго" бус "таримал модон тоосго" өрөх ажил өрнүүлжээ. Нэг намын оройлолтой энэ гүрэнд уг санал хаанаас гарч, хэрхэн өрнөсөн нь бүү мэд. Асуусан бол бэлэн хариулт байсан л биз. Намаас "сэтгүүлчид мод тарь , гэхдээ өөрсдөө санаачилсан байдлаар хий" гэсэн үү? Сэтгүүлчдийн дарга нар нь нам засгаа халуунаар дэмжиж байгаагаа харуулах сайхан боломж гэж үзсэн үү, мэдэхгүй. Аль нэг сэтгүүчлээс ийм санаа гараад халуунаар дэмжигдсэн үү? Хамгийн гол нь Хорчины элсийг урьдаас нь эмжээрлэсэн ногоон хэрэм өндийж буй нь тэнд хятадын сэтгүүлчдийн ургуулсан 750.000 (бараг сая шахам) мод урган цэцэглэж буй нь баримт ажгуу. Дүүргийн хэвлэлийн албаны дарга У Жүн Ли гуай ярихдаа хятадын сэтгүүлчид мэдээж цөмөөрөө Хорчинд ирж, өөрийн модоо суулгах боломж байхгүй. Иймд тэдний төлөөлөл нь ирсэн. Бусад зарим нь нэг нэг модыг суулгаж ургуулахад хэрэгтэй зардлыг гаргаж, мэргэжлийн хүмүүс суулгац бэлтгэх, ургуулах ажлыг хийсэн гэлээ. Өмнөөс хойшлон, элсний нүүдэл цөлжилтийг сөрөн тэлж эхэлсэн ногоон хэрмийн энэхэн хэсэг, бидний нүдээр харвал сая шахам модтой зузаан ногоон ойг хятадын сэтгүүлчид байгуулж, нутгийнханд бэлэглэсэн юм байна. 2002 оноос эхэлсэн сэтгүүлчдийн ой өнөөдөр нэгэнт ургажээ. Малчин монгол хүний ойлголтоор бол ямар ч байсан төлөө зуун хувь бойжуулчихсан гэсэн үг. Гэхдээ төлийг бойжуулах нэг хэрэг, харин тураахгүй, чоно нохойд алдахгүй мал болгох нь дараагийн ажил байдаг. 
Б.Цэнддоо
