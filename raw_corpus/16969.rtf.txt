№66 (16969)          
1988 оны гуравдугаар сарын 17.  
Хээлтүүлэгчийн чанар

Мал аж ахуйн үржлийн ажлыг шаардлагын хэмжээнд хүргэж, мал сүргээ нөхөн үйлдвэрлэлийг сайжруулахын тулд хээлтүүлэгч малын стандартын шаардлага хангах, чанаржуулах, ердийн нийлүүлгийн нөхцөлд ч эх малаас олон дахин илүү үр удмаараа сүрэг нэмэх боломжийг нь дүүрэн ашиглах асуудалд онцгой өндөр шаардлага тавьж, нарийн тооцоо нэвтрүүлэх хэрэгтэй байна. Сайн хээлтүүлэгч сүргийн хагастай тэнцэх өгөөжтэй гэж эрхэмлэн үзэж хээлтүүлэгч шинээр тавихдаа бие бялдар, өсөлт хөгжилт, удам гарвалын ашиг шим, тэсвэр хатуужил, үр төлийн байдлыг бүх талаас шинжиж буурьтай сайн сонгож авдаг ардын уламжлалыг шинжлэх ухааны ололттой зөв хослуулах ёстой. 

Биологийн шинжлэх ухаан хурдан хөгжиж зохиомол хээлтүүлэг боловсронгуй болж, үрийг хасах 196 градуст гүн холбож амжилт олж байгаа өнөө үед хээлтүүлэгч малын өгөөж сүргийн чанарт нөлөөлөх чадвар улам нэмэгдэж, даруй 90 хувьтай тэнцэх тооцоо бий боллоо. Сайн хээлтүүлэгч сүргийн чанарыг сайжруулдагчлан стандартын шаардлага хангахгүй согогтой хээлтүүлэгч тавивал мал үржлийн ажилд асар их уршиг тарьдаг учраас гарваль, бие бялдар, ашиг шимийн хэмжээг малын төрөл, үүлдрээр тогтоосон улсын стандартыг заавал мөрдөх нь чухал юм. Малын чанар үүлдэр угсаа сайжрахын хэрээр стандартад заасан шаардлага шинэчлэгдэн байдаг нь мэдээж зүйл бөгөөд нэгдүгээр ангиас доош чанартай хээлтүүлэгчийг үржилд ашиглахыг хатуу хориглодог. 

Говь-Алтай, Баян-Өлгий аймагт эцэг малын чанарыг сайжруулах, мөн төл давжааруулж, хэнзрүүлэхгүйн төлөө шургуу ажилласнаар сүргийн татиль сайжирч, ашиг шим нь нэмэгджээ. Дорноговь аймгийн Сүмбэрийн үржлийн аж ахуйн каракуль үүлдрийн хуц улсын аттестатчиллаар гурван жил дараалан чанарын нэгдүгээр ангид орж алтан медаль авч, улсад тушаасан хурганы арьсны 92-оос дээш хувь нэгдүгээр зэргийнх болжээ. Ховд аймгийн Зэрэг сумын << Хөдөлмөр >> нэгдэл сүүлийн жилүүдэд мал сүргээ тогтвортой өсгөж, ашиг шимийг нэмэгдүүлэн 1987 онд 100 эх талаас ботго 47, унага 72, тугал 75, хурга 99, ишиг 101-ийг бойжуулсан бөгөөд малын сувайралт нэг хувиас хэтэрсэнгүй. Ийм амжилтад хүрсэн нь нийт хээлтүүлэгч малаа стандартынх болгож чанаржуулсантай холбоотой юм. Увс аймгийн Малчин сумын << Малчин нэгдлийн >> үржлийн ферм << баяд >> омгийн мянган хурган хуц бойжуулах бааз байгуулж, үржлийн хуцны чанарыг сайжруулж байна. Булган аймгийн Ингэттолгой, Сүхбаатар аймгийн Түмэнцогт, БаянӨлгий аймгийн Баяннуурын сангийн аж ахуй, Хөвсгөл аймгийн ЦагаанУул сумын << Бадрал >> нэгдэл хээлтүүлэгч малынхаа чанарыг сайжруулах талаар онцгой анхаарч ур дүнтэй ажил хийж байна. 

Хээлтүүлэгч малын чанар, ашиглалтыг ийнхүү нийтээр сайжруулахыг чармайх ёстой байтал нэлээд нэгдэл, сангийн аж ахуйн удирдлага, мэргэжилтэн нар мал өсгөх энэхүү гол асуудлыг зохих ёсоор үнэлэхгүй хариуцлага алдсанаас сүргийн тэнцвэр, өсөлтийн тулгуур алдагдаж, өнгөрсөн оны үзлэгээр нийт хээлтүүлэгч малын 20 шахам хувь нь стандартын шаардлагыг хангаж чадахааргүй муу дүнтэй гарсан байна. Нийт сүргийн дотор хоёрхон хувийг эзэлдэг хээлтүүлэгч малын чанарыг сайн байлгах бололцоо аль ч аймаг, аж ахуйд бий боловч Хэнтий, Дорнод, Өмнөговьд олон тооны буур, азарга, бух стандартын шаардлага хангахгүй байснаас гадна Архангайн Өлзийт, Жаргалант, Хэнтийн Галшар, Баянхутаг, Дархан сумдын хуц, Баянхонгорын Эрдэнэцогт, Хэнтийн Галшар сумдын бух, Архангайн Хайрхан, Өгийнуур сумдын ухнын бараг тал хувь нь стандартын шаардлага хангахааргүй үзүүлэлттэй гарсан нь мал аж ахуй эрхлэх ажилд тун ч хайхрамжгүй, тооцоо, бодлогогүй ханддагийн балаг юм. . Нөгөөтэйгүүр иргэдийн амины болон албан байгууллагын туслах аж ахуйн хээлтүүлэгч малын чанар стандартын шаардлага хангаж байгаа эсэхэд тавих хяналт үнэн хэрэгтээ орхигдсон байна. Орон нутгийн АДХ-ын гүйцэтгэх захиргаа мал аж ахуйн үржлийн албаны байгууллага ийм байдлыг цаг тухайд нь засч, сүргийн нөхөн үйлдвэрлэлийн зангилгаа асуудлыг байнга хараа хяналтдаа байлгах ёстой. 

МАХН-ын Төв Хорооны IV ( 1987 оны ) бүгд хурлаас << Аль ч нэгдэл, аж ахуй хээлтүүлэгч малд тавих анхаарлыг ноцтой сулруулж стандартад тэнцэхгүй хээлтүүлэгчийг үржилд ашиглаж байгаа тэсвэрлэшгүй дутагдлыг нэн даруй арилгах нь чухал байна гэж заасныг бодит байдалд тусгаж мал аж ахуй эрхэлдэг нийт байгууллага, хүмүүс хээлтүүлэгч малынхаа чанарт үзлэг хийж стандартын шаардлагыг бүх талаар ханган тэжээллэг, маллагаа, ашиглалтыг сайжруулах тууштай арга хэмжээ авах ёстой. 

Хээлтүүлэгч сонгох, өсгөх, тордох, ашиглах улсын нэгдсэн бодлого боловсруулж мөрдүүлэх, хээлтүүлэгчийн стандартыг хангах талаар Хөдөө аж ахуй, хүнсний үйлдвэрийн Яам ерөнхий хандлагаа өөрчилж, амьдрал үйлдвэрлэлийн гүнд орж, тооцоо хяналтын үйл ажиллагаагаа боловсронгуй болгох шаардлагатай байна. Нэгдэл, аж ахуйн хээлтүүлэгч малын чанарыг сайжруулахад улсын үржлийн аж ахуй, улсын үржлийн ферм гол үүрэгтэй байтал Өмнөговь аймгийн Мандал-Овоо, Ханбогд сумын нэгдэл дэх тэмээний үржлийн ферм энэ үүргээ арав гаруй жил биелүүлээгүй, Архангай аймгийн Тариат, Өвөрхангай аймгийн Уянга сумын нэгдэл дэх сарлагийн үржлийн фермд үржлийн мал бойжуулах ажил одоо хүртэл эхлээгүй байгаа баримт үржлийн ажлыг Хөдөө аж ахуй, хүнсний үйлдвэрийн Яам ямархуу доройтолд оруулсныг гэрчлэх бөгөөд үүний гэм, зэмийг хүлээх эзэн байх ёстой. 

Үржлийн аж ахуй, фермийн төслийн хүч чадлыг бүрэн ашиглах талаар аймгийн намын хороо, АДХын гүйцэтгэх захиргаад ч тодорхой удирддаггүй, тэр ч. байтугай ямар анги, чанар, ашиг шимтэй хээлтүүлэгчийг үржилд ашиглаж байгааг мэдэхгүй удирдах ажилтан, мэргэжилтэн цөөнгүй байна. хээлтүүлэгч малыг шилж тавих, зохистой бойжуулах, тэжээж маллах. үржилд ашиглах ажлыг шинжлэх ухааны үндэстэй. нягт нямбай зохион байгуулах талаар өөрчлөлт гаргаж. арга барил, сэтгэлгээгээ шинэчлэхгүй бол мал аж ахуйг зогсонги байдлаас гаргах тухай яриа ерийн үг болж хувирна гэдгийг гүнзгий ухаарах цаг болжээ. 

