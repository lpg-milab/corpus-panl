Төр түмэн нүдтэй тоосго хоёр нүдтэй болжээ

Барилгын тоосго авах хэрэгцээ улам ихсэж олдоц, хямдыг нь хөөгөөд Хятадын бааюунд арилжаа хийдэг болжээ. Туйпуу цохиж буй газар Улаанбаатар хотын эргэн тойрон элбэг бий. Орон сууц ба их барилгажилт цаашид улам өсөн нэмэгдэх, улс орныг хамарсан гол үйл явдал болох төлөвтэй боллоо.
Үүнээс үүдэн ажил амьдрал дээр сайн чанартай эрүүл ахуйн шаардлага бүхий барилгын материалын санал гомдол олшрох болов. Тоосгоны тухай их ярьж байна. Хятад тоосгыг хага цохиод үзэхэд голдоо тас хар нүүгэлтсэн өнгөтэй байдаг гэнэ. Уурын зуухны, шатаасан шалаанкыг (үнсний нурам) шавартай холиод туйпуу хийдэг болчихож. Нүүрсний шалаанк нь цацраг идэвхт радиус агуулсан байдаг ихээхэн аюулт бодис гэдгийг бүгд мэднэ. Ийм хольцтой туйпуу андашгүй. Бааюунд шатахад тулсан хэсгээрээ гүйцэд шатдаггүй тул бөөрөнд нь хоёр хэсэг шатаагүй нүүрстэй нь үлдэж бусад нь улайссан байна. Хоёр нүдтэй тоосго гэдгийн учир энэ юм. Ийм тоосгоор барьсан байшинд ажиллаж амьдрахад анхандаа яав л гэж. Алсдаа "тийрэнтэй байшин" болохыг үгүйсгэх аргагүй. Монголд тоосгоны үйлдвэр байсан санагдах юм. Байхаар барах уу 70, 80-аад оны социализмын их бүтээн байгуулалтыг дан модоор хийгээгүй дээ. Энэ тухай хамгийн сайн мэдэх хүнийг удтал сурагласаар Найжхандын Эрдэнэбаяр хэмээх ануухан хижээл эр дээр очоод тулав. Эрдэнэбаяр гуай нас жар гарч насандаа суусан хэдий ч өдгөө энд тэнд бааюу барилцаж монгол туйпуу хэрхэн хийх жорыг заасаар яваа юм байна. Сүүлийн үед байшин барилга сүндэрлэх нь борооны дараах мөөгнөөс олширсон тул түүнийг гэрт нь амар суулгахаа байжээ. Монголчуудын дөрвөн хананы дунд амьдрах болсон орчин цагийн амьдралд энэ хүн ихээхэн гавьяа байгуулсан гэлцдэг. Гол нь эрүүл саруул аж төрж урт удаан наслахад байшингийн хананы тоосго хүртэл нөлөөлдөг аж. Эрдэнэбаяр гуай тэртээ 1950-иад онд барилгын салбар дахь анхны үндэсний мэргэжилтэн болж хойно сургууль төгсчээ. Дунд нь дахиад ч дөрвөн жил ЗХУ-д тоосго, туйпууны ном шагайсан. Тэгээд л одоогийн энэ "Ханын материалын комбинат" "Байшин үйлдвэрлэх" "улаан хуаран"-гийн тоосго, Цагаан давааны карьер гээд хаана улаан тоосго доголдоно тэнд очиж гал унтрааж, тоосго түлсээр нэг насыг барж яваа. Манай улсын анхны барилгыг олзны япон, "505"-ын хоригдол орос цэрэг голыг нь нугалж өгөөд буцсан. Өөрийн үндэсний ажилчин анги хомсхон. Гол төлөв хөлсний хятадууд зонхилсон. Тэд яаж бааюу шатааж тоосго хийдэг аргаа тас нууна. Их л хэцүү үед залуу мэргэжилтэн ажил амьдралын гараагаа эхэлсэн гэдэг. Тэр үед төлөвлөгөө биелүүлнэ гэдэг лут даалгавартай. Ханын материалд жилдээ 20 сая тоосго гаргаж эх орны барилгын материалыг гүйцээх учиртай. Төлөвлөгөө байнга тасарч найман саяыг дөнгөж данган үйлдвэрлээд байгаа учир начрыг шинэ тутам байгуулагдсан Барилгын яам Эрдэнэбаяр гуайд томилолт өгөн явуулжээ. Энд нойр хоолгүй зүтгэсний ачаар ажилчдын цалин пүнлүү өсч төлөвлөгөө норм давж халин төрийн одонгоор шагнагдаж орон сууц бэлгэнд авсан байна. Хэрэв ажил унавал ялд орохоор үе байсан. Зах зээлд шилжих үеэр нэг хэсэг барилга барихаа болиод хуучин байшинг нурааж эхэлсэн дээ. Энэ үед байшин үйлдвэрлэх комбинат, Ханын материалын компаниуд дөрөв тасран хувьчлагдаж улмаар төмрийг нь урагш зөөж тоосгыг нь сугалан авч үндсэндээ нураагаад хаячихсан. Мань эр энэ үед нэг хэсгийг нь торгоон үлдээж ажилчдынхаа хамт "Эрэл" компанид "дагаар" орсны хүчинд "Монгол тоосгон завод" байгуулагдан голомтоо авч хоцорчээ. Барилга дахин сэргэх үед аль хэдийнэ хятад тоосгочид, Хятадын хаягдсан үйлдвэрүүд Улаанбаатарыг тойроод ярайчихсан. Учир мэдэх хүний яриагаар бол Монголын барилгын салбарын уламжлал туршлага их арвин бий. Ялангуяа 150-175 кг/см2 маркийн монгол тоосго эрүүл ахуй, чанар, байгаль орчны бүх л асуудлыг шийдсэн байдаг. Их гал өрдөж утаа гарган, дээр нь ажилчдыг шарахаа алдан хийдэг байсан хуучин технологийг халах ажилд амжилт гарган Хөдөлмөрийн гавьяаны улаан тугийн одонгоор Эрдэнэбаяр гуай шагнуулж явжээ. Ер нь тоосго хийх нь маш хүнд хүчир ажил гэнэ шүү. Тэнд ажиллагсад улаан нурман дээр өдөржин зогсдог. Хар цайг литр литрээр нь залгиад байхад ам хатсан хэвээр. Тоосгыг прессэлж хэвэнд оруулаад хоёр өдөр наранд хатааж ус чийггүй болгоод гурван өдөр дараалан шатаадаг. Үүний дараа шавар түлэгдэн час улаан болж гарч ирнэ. Харахад энгийн атлаа нууц жор, арга тактик, их нарийн. Сайн шаврыг олохоос эхлээд технологийн горимыг ягштал баримталж олон түмний орон сууц барих их буяныг бүтээдэг аж. Түүнээс одоогийн энэ сэтгэлгүй, мөнгөний төлөө гадаадын хөрөнгө хараастай үйлдвэр бол тийм ч найдвартай биш бололтой. Сайн тоосгыг ачиж байхад хундага лугаа жингэнэн дуугарч яс шиг хатуу хүнд байдаг гэнэ. Хүн нэг удаа л барилга барьж түүндээ хэдэн үе амьдардаг. Чухал хариуцлагатай салбарт өдгөө ч хүчин зүтгэж дөрвөн ханатай гэр лугаа монгол тоосгыг өрж буй Эрдэнэбаяр инженер ард түмэндээ хоёргүй сэтгэл гаргаж хоёр нүдгүй туйпуу үйлдвэрлэсээр байна. Харин төр түмэн нүдтэй тул нийгмийн баялгийг бүтээж буйг цөөхөн хэдэн үндэсний үйлдвэрлэлийг дэмжин хөхүүлэх нь дамжиггүй биз ээ. Барилгын дөрвөн хана тоосгоноос бүтдэг. Тэр тоосгыг энэ олон гавьяат болсон жүжигчин, дуучид хийдэггүй. Монгол тоосгочин Н.Эрдэнбаярын удирдан найруулсан жороор галын дөлийг өөд нь бадраадаг юм билээ. 40 мянган айлын орон сууцанд их олон сая тоосго орох байх. Хэдхэн үлдсэн хашир туршлагатай барилгын инженерүүдээ тэтгэвэрт суулгалгүй хүчийг нь ашиглаж, урмыг нь бадраагаад өгвөл "яг хийсэн ясан гэртэй" болох догоо. 
Г.МАНДУУЛ 
