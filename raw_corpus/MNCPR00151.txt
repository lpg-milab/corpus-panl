Дахин хоёр хүн өлсгөлөн зарлагсадтай нийллээ

Өлсгөлөн зарлагсдын ахмад нь 64 настай. Өнгөрсөн 16-ны өдрөөс хойш өлсгөлөн зарлаж буй Хадгаламж зээлийн хоршооны (ХЗХ) хохирогчид Сүхбаатарын талбайд тэмцлээ үргэлжлүүлсээр байна. Уржигдрын байдлаар 15 хүн суултад оролцож байсан бол, өчигдөр хоёр эмэгтэй нэмэгдэж ирсэн байна.
Тодруулбал "ЗИБ" ХЗХ-ны хохирогч 42 настай Н. Алимаа, "Бүтээн байгуулалт хөгжлийн сан", "Баян-Өндөр сан" ХЗХ-ны хохирогч 64 настай Д. Лхагвасүрэн нар нэмэгдээд байгаа аж. Мөн өлсгөлөнд оролцож байгаа хүмүүсийн 11 нь өрх толгойлсон эмэгтэй байгаа гэнэ. Түүнчлэн хоёр настай хүү ч ээжийгээ даган суултад оролцсоор байна. Хүүд үртэй хүн бүр санаа зовсоор байгаа ба Т.Ганди гишүүн уржигдар тэмцэгчидтэй уулзахдаа "Өлсгөлөнд хүүхдийг битгий татан оролцуулаач" хэмээн хүсэлт тавьсан аж. Харин бусдыг нь "Та нар уурлаж хилэгнэлгүйгээр номхон хонь шиг байхгүй бол, хуулийн байгууллагаар ярих болно" хэмээн зандарсан гэнэ. Үүнд бухимдсан хохирогчид "Төргүй ард түмэн байдаг, ард түмэнгүй төр гэж байхгүй хэмээн эгдүүцэж байлаа. Түүнчлэн тэднийг төрөөс ямар нэгэн байдлаар харж үзэхгүй, мөн цагдаагийнхан хүч хэрэглэн тарааж байгаад дургүйцлээ илэрхийлсээр байна. Харин Сүхбаатар дүүргийн цагдаагийн газрын хэв журмын дарга дэд хурандаа А. Энхбаяр "Бид хүч хэрэглэн тараадаггүй, харин Бүтээн байгуулалт хөгжлийн сангийн байранд л хүргэж өгдөг. Хэдий тэднийг эмнэлэгийн үзлэгт оруулаад, өлсгөлөн зарлахыг нь зөвшөөрсөн ч тараах л болно. Учир нь өлсгөлөн зарлана гэдэг чинь хуулиар зөвшөөрөгдөөгүй, мөн хүмүүнлэг зүйл биш учраас" гэж тайлбарлах нь хачин. Харин хоёр настай хүүгийн тухайд тэрээр "Нэгэнт эхийнхээ халамжид яваа хүүхэд болохоор, ямар нэгэн байдлаар ээжид нь арга хэмжээ авах эрх зүйн үндэс байхгүй. Хэрэв долоо найман настай хүү байсан бол ондоо хэрэг. Монголд хүүхдийн төлөө гэсэн байгууллагууд олон байдаг хэрнээ, цагаа тулахаар нэг нь ч байхгүй шүү" хэмээн ярьж байсан. Мөн сүүлийн үед өлсгөлөн зарлагсдыг иргэний хөдөлгөөнүүд дэмжиж байгаа гэсэн яриа хэвлэл мэдээллийн хэрэгслүүдээр цацагдаад байгаа. Энэ талаар өлсгөлөн зарлагч Н. Цэрэндуламаас тодруулахад "Бидний тэмцэл бол зөвхөн хохирлоо барагдуулах зорилготой. Улстөржих санаа байхгүй. Тиймээс ямар нэг хөдөлгөөнүүдтэй нэгдээд байх бодол алга. Хэрэв ямар нэгэн байгууллага, хөдөлгөөнүүд бидний тэмцлийг улс төрийн тоглоом болгох гэж оролдох юм бол эсэргүүцэх болно" гэдгээ мэдэгдсэн юм. Гэтэл зарим нэг өлсгөлөн зарлагсад "Бидний хохирлыг 11 дүгээр сарын 6-ны дотор барагдуулж өгөхгүй бол, ард түмний их хуралдайгаар шийдүүлэх болно" гэдгээ хэлсэн. Түүгээр ч барахгүй өчигдөр "Шударга иргэдийн фронт"-ын тэргүүн Г. Арслан өлсгөлөн зарлагсад дээр ирж "Бид та бүхнийг дэмжиж байгаа. Бидний ард ямар нэгэн улс төрийн хүчин байхгүй. Зөвхөн ард иргэд байгаа. Бид ард иргэдийнхээ эрх ашгийн төлөө тэмцэх болно. Иймд "Шударга иргэдийн фронт"-оос арваннэгдүгээр сарын 5-нд 12 цагаас Сүхбаатарын талбайд жагсаал хийх гэж байна. Энэ тухай та бүхэн хүмүүст тарааж, бид ч чадлын хэрээр ухуулга сурталчилгаа хийцгээх болно" гэж хохирогчдын дунд цагаан хоолойгоор ярьж байсан. Мөн тэрээр "Бидний олон нийтийн радио телевизэд өгсөн саналын хариуг одоо болтол өгөөгүй байгаа. Уг саналд иргэдэд зориулсан чөлөөт цагийг дахин сэргээж өгөхийг хүссэн байсан. Тиймээс бид Монголын төмөр замыг хааж, МИАТ болон Олон нийтийн радио телевизийг бүслэлтэд авах гэж байгаа" гэж зарлав. Мөн дотор нь ороод эвдэж сүйтгэх биш, үйл ажиллагааг зогсоох арга хэмжээг авах болно. Эцсийн эцэст энэ үйл ажиллагаа нь УИХ-ын 76 гишүүнийг суудлаас унагах зорилготой юм хэмээн ярьж байлаа. Түүнээс өлсгөлөн зарлаж буй хүмүүстэй та бүхэн нэгдэж байгаа хэрэг үү гэж асуухад, тэрээр бид нэгдсэн бол нэг дор бөөгнөрөөд өлсгөлөн зарлаад сууж байхаар байлаа. Нэгдээгүй, байна гэж хэлсэн юм.
А.ЭНХТУУЛ 

