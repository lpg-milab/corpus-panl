№135 (16725)    
1987 оны зургадугаар сарын 6
Ашиглалтад оруулах үндсэн  фонд

МАХН-ын XIX их хурал << Үндэсний орлогын үйлдвэрлэлийг нэмэгдүүлэх, ард түмний материаллаг аж байдлыг дээшлүүлэх, хүн амын хүнсний хангамжийг сайжруулахад шийдвэрлэх ач холбогдол бүхий барилга байгууламжид хөрөнгө, хүчийг тэргүүн ээлжинд төвлөрүүлэн, үндсэн фондыг богино хугацаанд ашиглалтад оруулах нь барилгын байгууллагуудын гол үүрэг мөн >> гэж заасан билээ. 

Улс ардын аж ахуйн салбаруудын потенциалыг нэмэгдүүлсэн эцсийн үр дүнг илэрхийлдгийн хувьд нь ашиглалтад өгөх хүч чадал, үндсэн фондыг захиалагч, гүйцэтгэгч байгууллагын ажлыг төлөвлөх, дүгнэх гол үзүүлэлт болгосон нь төлөвлөгөөг үнийн дүнгээр биелүүлэхийн төлөө хөөцөлддөг өрөөсгөл хандлагыг хязгаарлахад зохих үр дүнгээ өгч байна. Ийм үзүүлэлтийг хэрэглэсэн сүүлийн хоёр жилд ашиглалтад оруулах барилга байгууламжийн төлөвлөгөөний биелэлтийн хувь арав орчим пунктээр дээшилсэн юм. 

Гэвч ашиглалтад оруулах үндсэн фондын төлөвлөгөөг тасалдаг ноцтой дутагдал давтагдсаар байна. 1986 онд ашиглалтад орох ёстой байсан 20 гаруй томоохон барилга байгууламж, тэдгээрийн дотор Мандалговь, Сайншанд хотын ахуйн үйлчилгээний комбинат, Даланзадгад, Өндөрхаан, Мандалговь хотын хүнсний комбинат, Залуучууд, Батсүмбэрийн сангийн аж ахуйн гунж бойжуулах ферм зэрэг олон барилга одоо хүртэл дуусаагүйгээс болж хөдөлмөрчдийн хэрэгцээнд нийлүүлсэн байвал зохих бүтээгдэхүүнийг өгч чадахгүйд хүрч, тэдгээрийн бүтээгдэхүүнийг авч хэрэглэхээр төлөвлөсөн бусад үйлдвэр, байгууллагын үйл ажиллагаанд ихээхэн хохирол, чирэгдэл учирлаа. 

Манай барилгын байгууллагууд энэ онд хоёр миллиард гаруй төгрөгийн үндсэн фонд ашиглалтад оруулах том зорилтыг хэрэгжүүлэхээр төлөвлөсөн. Гэтэл эхний таван сарын байдлаар үзэхэд Сэлэнгэ, Төв, Дундговь аймаг, Хөнгөн, хүнсний үйлдвэрийн Яам, Нийтийн аж ахуй, үйлчилгээний Яам зэрэг захиалагч байгууллага ашиглалтад оруулах үндсэн фондын төлөвлөгөөг тасалдуулсан дутагдлаа давтаж, барилгын цэргийн ерөнхий газар, Өвөрхангай, Дундговь, Хэнтий аймгийн барилгын трест, контор, эрчим хүчний техник туслалцааны барилгын трест зэрэг гүйцэтгэгч байгууллага 1986 оны << сүүл >> барилгаасаа бүрэн салж чадсангүй. 

Манай барилгын байгууллагууд 1987 онд том, жижиг 900 гаруй барилгыг ашиглалтад оруулах ёстой. Энэ оны эхний саруудын төлөвлөгөөний биелэлт хангалтгүйгээс шалтгаалж нийт ашиглалтад оруулах барилгын 80 илүү хувь сүүлийн хагасад ногдож байна. Энэ нь барилгын ажилд оролцогч бүх байгууллага урин дулааны улиралд цаг хугацаатай уралдан тасалдлаа нөхөж, бүх боломж, нөөцийг дээд зэргээр дайчлан ашиглахыг шаардаж байна. 

Ашиглалтад оруулах барилга, үндсэн фондын харьцааг зохистой хангах, бүтээгдэхүүн үйлдвэрлэх ажил, үйлчилгээ хийх зориулалттай барилгыг эхний ээлжинд ашиглалтад оруулах техник зохион байгуулалтын гол арга хэмжээг эртээс бодож боловсруулан дэс дараатай хэрэгжүүлэхийн оронд аар саар зүйлээр хөөцөлдөн, цаг алдаж, хангамж, гадаад худалдаа, туслан гүйцэтгэгчтэй хариуцлага хуваалцахыг юуны түрүүнд оролддог явуургүй арга барилаас барилгын захиалагч, гүйцэтгэгч байгууллагын удирдах албан тушаалтан салах хэрэгтэй юм. Төлөвлөгөөний тасалдлын дөрөвний гурав орчим нь барилгын үйлдвэрлэлийн шуурхай удирдлага, зохион байгуулалт хангалтгүйгээс шалтгаалж байгааг тэд хүлээн зөвшөөрдөг атлаа түүнд нарийн шинжилгээ хийж, дүгнэлт гарган, дутагдлыг арилгах арга хэмжээг боловсруулж холбогдох байгууллагуудтай хамтран хэрэгжүүлэхийн оронд машин механизм, материал, тоног төхөөрөмжийн хангамжийн тасалдлаар тайлбарлахыг урьдал болгодог дутагдал хэвээр байна. 

Барилга байгууламж ашиглалтад оруулах асуудлыг шууд хариуцаж зохион байгуулах үүрэг хүлээсэн захиалагч, ашиглагч байгууллагууд гүйцэтгэгчийн аясыг харж, идэвхгүй байр сууринаас ханддаг явдал түгээмэл байгаагаас дутуу барилга хүлээн авах, тохируулга зүгшрүүлэлт бүрэн хийгээгүй, тэр ч байтугай моралийн элэгдэлд орсон тоног төхөөрөмж нийлүүлж, хүч хөрөнгийг үргүй зарцуулахад хүргэдэг дутагдлыг давтахгүй байвал зохино. 

Ялангуяа хүн амын хүнсний хангамж, экспортын нөөцийг нэмэгдүүлж, улс орны үндэсний орлогын өсөлтөд хувь нэмэр оруулах чухал барилга байгууламжийг хариуцан бариулж байгаа захиалагч яам, улсын хороо, тусгай газрын ажилтнууд хариуцлагаа гүнзгий ухамсарлаж ажиллах хэрэгтэй. 

Барилгын байгууллагууд үйлдвэрлэлээ жигд зохион байгуулах шуурхай удирдлагын аргыг бүрэн эзэмших шаардлагатай байна. Судалгаанаас үзэхэд аль ч барилгын байгууллагад жил бүрийн зургаа, арван хоёрдугаар сард материал, машин механизмын саатал бага, хөдөлмөрийн бүтээмж өндөр, сарын төлөвлөгөө давж шагнал урамшууллын дийлэнхийг эдгээр саруудад авцгааж байна. 

Гэтэл бусад саруудад материал, техник, ажиллах хүчний нөөц байсаар байхад назгайрлын уршгаар төлөвлөгөөний биелэлт тогтворгүй хэлбэлзэж байна. барилгын үйлдвэрлэлийг зохион байгуулж байгаа удирдлагын арга барил нь төлөвлөгөөт зорилт, бий болсон потенциал хоцорч байгаа учраас жигд ажиллагааны хэмнэл тийнхүү алдагдаж байна. 

Барилгачид, тэдний туслан гүйцэтгэгчид гадаад худалдаа, хангамжийн байгууллагын ажилтан, мэргэжилтнүүд тухайн барилга, байгууламжийг зөвхөн нэр, төсөвт өртгөөр нь төдий биш, улс нийгмийн учир холбогдлын талаас нь үнэлж, тэр дагуу их барилгын ажлын эцсийн үр дүнг илтгэн харуулах гол үзүүлэлт болох ашиглалтад оруулах хүч чадал, үндсэн фондын төлөвлөгөөг биелүүлэхийн төлөө хөрөнгө, хүч, материалын нөөцийг төвлөрүүлэн, шинэ арга барилаар ажил, үйлдвэрлэлийг зохион байгуулах нь нэн тэргүүний зорилт болж байна. 

