Миний хувьд гэр бүл маань юунаас ч илүү чухал

Холливудын жүжигчин Майкл Дуглас нэлээд хэдэн жил завсарласны эцэст шинэ уран бүтээлээ үзэгчдийн хүртээл болгосон. Тэрбээр хамгийн сүүлд 2003 онд "хамгаалагч" кинонд тоглосон юм. М.Дуглас шинэ уран бүтээлийнхээ талаар ярьсныг сонирхуулъя.
-Та сахлаа ургуулчихсан огт өөр хүн шиг харагдаж байна. Шинэ кинонд тоглох гэж сахал тавьсан юм уу? -Тиймээ, "Калифорнийн хаан" гэдэг шинэ кинонд тоглох гэж байгаа. Энэ бол инээдмийн мөртлөө гунигтай түүх. Би нэг джаз хөгжимчний дүрд тоглоно. Хөгжимчин сэтгэл мэдрэлийн эмнэлгээс гарч байгаагаар кино эхэлдэг. Хөгжимчин нэг охинтой. Тэдний амьдардаг байшингийн доор, газарт эрдэнэс байгаа гэдгийг охиндоо ойлгуулахыг хичээж байгаа тухай гардаг. -Кино урлагт 30 жил зүтгэсний эцэст нь тоглож байгаагүй дүрийг бүтээнэ гэдэг хэцүү юу? -Хэцүү байлгүй яахав. Жишээ нь би жинхэнэ түүхэн үйл явдал өгүүлсэн кинонд тоглож байгаагүй. -Таны бүтээсэн дүрүүдээс аль нь хамгийн сайн болсон юм шиг санагддаг вэ? Яагаад? -Би амжилтаасаа илүү алдаандаа дүгнэлт хийдэг гэж нэг бус удаа хэлж байсан. Үзэгчид аль эрт мартсан дүрүүд маань сэтгэлд илүү ойрхон байдаг. Жишээ нь "Эхнэр нөхөр Роузын дайн" зэрэг кино. -Жүжигчин болоход юу хамгийн их нөлөөлсөн бэ? -1956 онд намайг 11-12 настай байхад аав маань "Амьдралын төлөөх тэмцэл" нэртэй кинонд тоглосон. Би энэ киног үзэж байхдаа Ван Гогийн дүрд аав маань тоглосон гэдгийг бүр мартчихсан байснаа сайн санаж байна. Тэр үедээ "Ямар сайн тоглоо вэ. Би ингэж жүжиглэж чадах болов уу?" гэж бодогдож байсан. Энэ бодол миний сэтгэлээс гараагүй. -Гэхдээ та 40 гарсан хойноо "Уолл Стрит" зэрэг кинонд тоглосныхоо дараа алдартай жүжигчин болсон шүү дээ? -Миний төлөвших явц нэлээд удаан үргэлжилсэн. Би наснаасаа залуу харагддаг байсан нь нөлөөлсөн байх. -Та бүхэл бүтэн гурван жил кинонд тоглосонгүй. Хамгийн сүүлд 2003 онд таны тоглосон "Хуримын үдэшлэг", "Гэр бүлийн эрхэм зүйл" кино гарсан. Яагаад эргэн ирсэн юм бэ? -Шинэ гэр бүлдээ нэлээд анхаарал хандуулсны дараа эргэн ормоор санагдсан бололтой. Хүү маань тав, охин маань гурван настай. Охинтой болоод би удаан хугацааны чөлөө авахаар шийдсэн. Хүүхдэдээ анхаарал халамж тавьж байгаагүйдээ хожим нь харамсдаг аавууд цөөнгүй бий. Би ч гэсэн тэдний нэг. Анх эцэг болсон туршлагаасаа сургамж авсан. Чи хүүхдээ яаж хүмүүжүүлэхээс их юм шалтгаалдаг. -Одоо бол та ажлаа зохицуулж, гэр бүлдээ цаг зав гаргаж сурсан гэж хэлж болох уу? -Миний үзэл бодол нэлээд өөрчлөгдсөн. Хүн нэр алдарт хүрэхийн тулд цаг наргүй ажиллана. Холливудын хоёр дахь үеийг төлөөлөх жүжигчний хувьд зөвхөн эцгийнхээ овгоор бусдын танил болохгүйн тулд хөдөлмөрлөсөн. Харин одоо бол гэр бүл маань юунаас ч илүү чухал. Хоёрдугаарт НҮБ-ын сайн санааны элчийн ажил орно. Харин үүний дараа ажил маань ордог. Өглөө хүүхдүүдтэйгээ цуг сэрж, орой тэднийгээ оронд нь оруулж унтуулна. Эхнэр Катрин маань надад "Чи өөрийнхөө бодсоноор хий" гэж хэлсэн. Тэгээд ч би гаргасан шийдвэртээ огтхон ч харамсдаггүй. -Та эхнэр Катрин Зета-Жонсынхоо тоглосон киноны продюсероор ажиллах уу? -Үгүй, үгүй. Би түүнд зөвлөгөө өгч болно, гэхдээ тэр бол бие даасан өөрийн продюссерын багтай ажиллахыг илүүд эрхэмлэдэг. Бид хоёр хамтарч "Хар салхитай уралдсан нь" гэдэг кино хийх гэж байгаа. Гэхдээ түүнд хайр сэтгэлтэй хосуудын дүрд тоглохгүй. -Таны тоглосон "Хамгаалагч" киноны юу нь сэтгэлийг чинь хөдөлгөсөн бэ? -Надад Пит Гаррисон шиг өөрөө өөрийгөө нүхэнд унагаачихаад дараа нь түүнээсээ гарах гэж тэмцдэг хүмүүс таалагддаг. -"Америкийн Ерөнхийлөгч" кинонд та Ерөнхийлөгчийн дүрд тоглосон бол энэ удаад бие хамгаалагчийн дүрийг бүтээсэн байна. Энэ хоёрын аль нь илүү сайхан ажил юм шиг санагдав? -Ерөнхийлөгчийг хүрэлцэн ирэхийг хүлээж би тусгай албаны ажилтнуудтай нэлээд хэдэн хоногийг маш сайхан өнгөрөөсөн. Гэхдээ баримтат кинонд Р.Рейганы бие хамгаалагч түүнийг өөрийн биеэр хааж хэзээд ч амиа алдахад бэлэн байгааг үзсэн. Энэ бол ер бусын зүйл. -"Ерөнхийлөгчийн хамгаалагч" номыг бичсэн Жеральд Кевис бие хамгаалагчаар ажиллаж байсан. Гэсэн хэдий ч номоо бичихдээ мэргэжлийн хүмүүсээс зөвлөгөө авсан байх. -Тусгай албаны ажилтнуудын дотоод ертөнцийг тусгахын тулд бид Ерөнхийлөгчийн хамгаалагчаар олон жил ажилласан Жеральд Кевистэй хамтран ажилласан. Тэр аюулгүй байдлыг хангах аргыг боловсруулдаг байсан юм. -Та кинонд тоглож байхдаа нэг бус удаа буудаж байсан ч энэ дүрийг бүтээхийн өмнө дахин дасгал сургууль хийсэн үү? -Бид АНУ-ын тусгай албаны дэргэд академийн оюутнууд шиг ч дасгал сургуулилт хийсэн. "ИЗВЕСТИЯ" 
Т.Ариунтунгалаг
