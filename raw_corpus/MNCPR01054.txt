Тэр гишүүнийг би намын даргын хувьд шүүмжилж байна

НИТХ-ын сонгуульд АН, ИЗ-БНН-аас нэр дэвшигчийг сонгуулийн хороо хассан. Энэ талаар АН-ын дарга Р.Гончигдоржтой уулзаж товчхон ярилцлаа.
- Танай намын нэр дэвшигчийг сонгуулийн хороо хассан. Энэ тухай таны бодлыг сонсоё -НИТХ-ын нөхөн сонгуульд манай намаас нэр дэвшигч Л.Болдын нэрийг сонгуулийн хороо эхлээд бүртгэж авчихаад дараа нь дахин хуралдаж хассан байна. Энэ нь АН-ын дотоод хэрэгт бүдүүлгээр орж байгаа хэрэг гэж би үзэж байна. Энд би хоёр зүйлийг онцолж хэлэхэд Улс төрийн намын тухай хуулийн 13 дугаар зүйлийн ес дэх заалтад, Улс төрийн намын өөрийн зохион байгуулалт, дотоод ажлын талаархи маргааныг шүүх авч хэлэлцэхгүй, харин намын эрх бүхий байгууллага шийдвэрлэнэ гэж заасан. Энэ нь намын дотоод маргаантай асуудалд хөндлөнгийн этгээд хутгалдан орж болохгүй гэсэн заалт бөгөөд намын дотоод маргааныг зохицуулах чухал хэсэг юм. Гэтэл сонгуулийн хороо "намын дүрмээ зөрчсөн байна" гэсэн манай намын гишүүний гомдлыг  үндэслэн ийм шийдвэр гаргажээ. Тэгвэл АН дотооддоо үүнийг шийдвэрлэдэг байгууллагатай. Энэ нь Үндсэн дүрмийн хороо юм. Дүрмийн хороо хуралдаж нэр дэвшүүлэх үйл явцад намын дүрмийг зөрчсөн үйлдэл байхгүй гэсэн. Энэ утгаараа сонгуулийн хороо хууль зөрчсөн байна. Намын дотоод амьдралд оролцож хуулиар хориотой асуудлыг шүүрэн авч хэлэлцэх гэсэн нь өөрөө хууль зөрчиж байгаа юм.Ийм бүдүүлэг зүйл болж сонгуулийн хороо сонгох сонгогдох эрхэнд халдаж байна. Энэ талаар манай нам захиргааны шүүхэд хандсан. Энэ нь хууль зөрчиж сонгууль явуулах гэж байгаа үйлдлийг зогсоох, манай нэр дэвшигчийг сурталчилгаа явуулах боломжтой үед нэр дэвшигчийн эрхийг сэргээхийг шаардаж байна. -Тэр гомдол гаргагч гишүүний талаар та юу хэлэх вэ? -Намын гишүүд намын дотоод амьдралын ямарч асуудлаар гомдол гаргах эрхтэй. Гэвч би тэр гишүүнийг намын даргын хувьд шүүмжилж байгаа юм. Тэр гомдлоо хаана гаргахаа мэдээгүй байна. Намын дүрмээр аливаа гомдол саналыг намын удирдах дээд шатны байгууллагад гаргах ёстойгоос сонгуулийн хороонд гаргадаггүй. Харин сонгуулийн хороо хууль дүрмээ мэддэг, тэгээд аливаа байгууллагын  харьяат л биш бол "Энэ манай асуудал биш байна" гээд Ардчилсан нам руу шилжүүлж өгөх ёстой. Манай нэр дэвшигчийн рейтинг маш өндөр байсан нь сөрөг нам ийм ажил зохион байгууллаа гэж бодож байна. -Тэр өргөдөл өгсөн танай намын гишүүнд нам нь сонгуульд орохгүй байх нь илүү дээр гэж санагдсан юм байх даа. -Манай нам нийслэлийн ИТХ-д хоёрхон суудалтай. Одоо нэг суудал нэмэгдвэл хурлын ажиллагаа илүү нээлттэй шударга болоход нэмэр болох байсан. Энэ нь тус хурлын ажиллагаанд ч хэрэгтэй, бас намын эрх ашигт хэрэгтэй.Үүнийг хааж боож байгаа нь намын эрх ашигт хохиролтой. Зөөлөн хэлэхэд үүнийг л тухайн гишүүн ухамсарлах ёстой байсан байхдаа. 
Ж.Сандагдорж
