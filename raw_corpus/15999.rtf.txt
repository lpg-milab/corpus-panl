№36 (15999)         
1985 ОНЫ ХОЁРДУГААР САРЫН 10.
ТЕХНОЛОГИЙН ГОРИМ

<< Технологийн горимыг ажилчин, малчин, инженертехникийн ажилтан бүрт ойлгуулж, түүнийг хөдөлбөргүй мөрдүүлж заншуулахад ихээхэн анхаарал тавих хэрэгтэй байна >> гэж МАХН-ын Төв Хорооны IX бүгд хурал дээр нөхөр Ж. Батмөнх цохон тэмдэглэсэн юм. Бүгд хурлын шийдвэрийг баяртай хүлээн аваад манай үйлдвэр, үйлчилгээний газрууд технологийн горимыг мөрдөх, сахилга хариуцлагыг дээшлүүлэх, технологийг боловсронгуй болгох, нарийсгах талаар тодорхой ажил зохиож эхэллээ. 

Эрдэнэт хотын хивсний комбинат техник, технологи, ариун цэврийн хяналтын иж бүрэн системийг үйлдвэрлэлд нэвтрүүлж байгаа бөгөөд эндхийн ээлжийн чанар шалгагч, лаборант, технологич, мастерууд тусгай картаар үйлдвэрлэлийн технологийн дамжлага бүрт хяналт тавьж илэрсэн зөрчлийг шуурхай арилгадаг хэвшил тогтоожээ. Картад давтан бүртгэгдсэн зөрчилд үйлдвэрлэл-техникийн болон чанарын алба дүгнэлт хийж, долоо хоног бүр хариуцлагатны зөвлөлгөөн, чанарын өдөрлөгөөр хэлэлцүүлж заншсанаар чанарын удирдлага мэдэгдэхүйц дээшилж, бүтээгдэхүүний нэр төрлийн 68 хувийг чанарын тэмдэг, алтан медальтай үйлдвэрлэдэг болоод байна. 

Шинжлэх ухааны үндэслэлтэй технологийг хөдөлбөргүй мөрдөж, технологийн шаардлагыг иж бүрэн хэрэгжүүлж. улмаар боловсронгуй болгосон цагт бүтээгдэхүүний чанар жигд сайжирна. 1984 онд аж үйлдвэрийн бүтээгдэхүүний чанарын улсын аттестатчилалд хамрагдсан үйлдвэр, аж ахуйн газраас 46 байгууллагын лал гаруй нэрийн бүтээгдэхүүн чанарын гуравдугаар ангид орсон нь технологийн сахилгын зөрчлөөс болж, их нөөц бололцоо алдсан хэрэг юм. Увс аймгийн Цагаанхайрханы модны үйлдвэр. Сүхбаатар хотын гурил, тэжээлийн болон хүнсний үйлдвэр, Говь-Алтай аймгийн модны үйлдвэрт технологийн горимыг зөрчдөгөөс чанаргүй бүтээгдэхүүн үйлдвэрлэж байсан байна. 

Газар тариаланд агротехникийн шаардлагыг технологийн үе шат бүрт чанд баримталдаггүй. инженерийн хийцтэй усжуулах системийг горим ёсоор ажиллуулдаггүй, хөрсний үржил шим, ургамлын биологийн онцлогт тохирсон журмыг зөрчдөг, тэрчлэн мал аж ахуйд бэлтгэлийн ноосыг анги, чанар, төрлөөр нь ялгадаггүй, зоо удирдамж, үржил селекцийн ажлын технологийг сахидаггүй дутагдал хөдөө аж ахуйн нэлээд байгууллагад үзэгдсээр байна. Улс ардын аж ахуйн салбар бүрт үйлдвэрлэлийн технологийг чанд мөрдөх, оновчтой технологи боловсруулан турших, нэвтрүүлэх, хуучирсан технологийг боловсронгуй болгоход мэргэжлийн инженер, техникийн ажилтан салбарын эрдэм шинжилгээний байгууллагууд хүч анхаарлаа төвлөрүүлэн тодорхой арга хэмжээ авч байх ёстой. 

Үйлдвэрлэлийн батлагдсан технологи, түүний горимын мөрдөлтөд тавих бүх шатны хяналт шалгалтыг тогтмолжуулан байнга дүгнэх, янз бүрийн өөрчлөлт, шинэчлэлт хийх, шинэ бүтээгдэхүүний үйлдвэрлэлийг эзэмших үед тухайн технологийн явц, машин, тоног төхөөрөмжийг сонгоход технологийн албадын үүргийг өндөржүүлэх хэрэгтэй байна. Одоогийн практикаас үзэхэд, ээлжийн ажиллагаатай зарим үйлдвэрийн мастер, диспетчер нь технологичийн үүргийг давхар гүйцэтгэж байгааг холбогдох яам, газрууд анхаарч, зохион байгуулалтын тодорхой арга хэмжээ авах нь зүйтэй юм. 

Үйлдвэрлэлийн технологийн сахилгын түвшнийг илэрхийлэх гол үзүүлэлт технологийн тогтвортой байдлыг хадгалснаар аливаа зөрчлөөс урьдчилан сэргийлж, бүтээгдэхүүний чанарыг сайжруулан бага зардлаар илүү үр дүнд хүрэх нөхцөлийг бүрдүүлэх болно. Технологи тогтворжоогүй цагт бүтээгдэхүүний чанар сайжрахгүй нь тодорхой. Тухайлбал, арьс ширний үйлдвэрийн нэгдлийн улны ширний үйлдвэрт боловсруулж байгаа хөх ширний чанар хангалтгүй талаар төв, орон нутгийн ахуйн үйлчилгээтэй байгууллагаас асуудал тавьсны дагуу зохих байгууллагууд шалгаж үзэхэд технологийн тогтвортой байдлыг алдагдуулж, түүний горимыг зөрчсөнөөс чанарын хувьд хэрэглэгчийн шаардлага хангахгүй бүтээгдэхүүн гаргаж байжээ. 

Технологийн хэмжүүр, хэмжих хэрэгслийг хүрэлцээтэй болгон нарийвчлал, зөв ажиллагааг хангаснаар горимыг тогтвортой мөрдөх нөхцөл бүрдэнэ. Судалгаанаас үзэхэд, аж үйлдвэрийн салбарт технологийн зориулалттай хэмжих хэрэгсэл дутмаг, ялангуяа барилгын материалын үйлдвэрүүдийн тэн хагас нь, мод боловсруулах үйлдвэрүүдийн 60 гаруй хувь нь хэмжих хэрэгслээр хангагдаагүй байгааг материаллаг үйлдвэр хариуцсан яамд, эрдэм шинжилгээний байгууллага, бусад холбогдох газар анхаарч шуурхай арга хэмжээ авах хэрэгтэй байна. 

Үйлдвэрлэлд хэрэглэх түүхий эд, материалын чанар, нэр төрөл технологид заасан шаардлагыг бүрэн хангасан байх ёстой байтал тэдгээрийг дур мэдэн солих, үл нийцэх өөр төрлийн материалаар орлуулах нь үйлдвэрлэлийн технологийн сахилгын маш ноцтой зөрчил учраас чанарын гологдолд хүргэх зохисгүй зүйл юм. 

Практикаас үзэхэд, технологийн горимын мэдлэг дутмаг, хариуцлага, анхаарал сулаас зөрчих нь цөөнгүй байна. Иймд техник, технологийн горим, заавар, карт, бүтээгдэхүүний стандарт, техникийн нөхцөлийг ажилчин, малчин, тариаланчдад системтэй судлуулж, тэдгээрийг зөрчсөнөөс учрах хохирлыг амьд жишээ баримтаар ойлгуулан, технологийг чанд мөрдүүлж заншуулахын төлөө үйлдвэр, аж ахуйн газрын нам, захиргаа, олон нийтийн байгууллагууд ажил хэрэгчээр хандах нь чухал байна. 

Орчин үеийн шинжлэх ухаан техникийн дэвшлийн шаардлагын дагуу стандарт, техникийн нөхцөлийг таван жил тутам хянаж шинэчлэн, бүтээгдэхүүний чанарын түвшинг дахин тогтоох шаардлага зүй ёсоор тавигдаж байна. 

ЗХУ болон ах дүү социалист бусад орны туршлагаар аж ахуйн салбар бүр үйлдвэрлэлийн технологийн бэлтгэлийг хангах нэгдсэн систем тогтоож, технологийн процессыг аттестатчилах, технологийн сахилгын үзлэгийг нэгдсэн арга зүйн дагуу байнга хийх зэргээр хяналт шалгалтыг үр нөлөөтэй болгож, технологийн горим сахих түүний өгөөжийг дээшлүүлэх ажилд өөрчлөлт гаргахыг үйлдвэрлэлийн болон хэрэгцээний эрх ашиг шаардаж байна. 

