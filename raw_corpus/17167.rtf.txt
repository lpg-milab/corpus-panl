№264 (17167)   
1988 оны арван нэгдүгээр сарын 3.
Нийгмийг удирдахад олон түмний оролцоо

<< Социалист ардчиллыг хөгжүүлж, нийгэм, төр, аж ахуйг удирдахад хөдөлмөрчдийг идэвхтэй оролцуулах нь тэргүүн ач холбогдолтой юм >> гэж МАХН-ын XIX их хурал дээр нөхөр Ж. Батмөнх цохон дурдсан билээ. Аж ахуйн байгуулалтыг эрхлэх арга барилд сүүлийн үед нэлээд өөрчлөлт гарч, улс орны эдийн засгийн хөгжлийг хурдасгах үйл явцыг олон түмэн идэвхтэй оролцоогоороо түргэтгэх хүчин зүйл бэхжиж түүний дар хүрээн дээр нийгэм, үйлдвэрлэлийг удирдахад олон түмнийг урьд урьдаас илүү татан дуудах шинэ хөшүүргүүд үүсэж, эдгээрийн хууль зүйн үндсийг бататгах ажил өрнөж байна. 

Улсын үйлдвэрийн газрын тухай БНМАУ-ын хуулийн төслийг бүх нийтээрээ хэлэлцлээ. Мөн Газрын хэвлийн тухай хуулийн төслийг тунгаан ярьж байна. Нам, төрийн зүгээс ийм арга хэмжээг өргөжүүлэн гүнзгийрүүлснээр хөдөлмөрчдийн улс төрийн идэвх, санаачилгыг хөгжөөж, аливаа асуудалд эзэн хүний сэтгэлээр хандах, нийгмийн хөгжлийг урагшлуулахад санаа бодлоо нэмэрлэх эрмэлзэл мэдрэмжийг нь дээшлүүлэхэд үр нөлөөгөө өгөх болно. Улс төрийн шинэ нөхцөл байдалд хөдөлмөрчин олныг нийгмийг удирдах үйл ажиллагаанд улам өргөн оролцуулах янз бүрийн арга хэлбэрийг эрж хайн олж, үр бүтээлтэй ашиглах хэрэгцээ ч илэрхий өслөө. 

Нийгэм, улс орны чанартай томоохон асуудлыг шийдвэрлэж, зохион байгуулан хэрэгжүүлэхдээ хөдөлмөрчин олон түмний санал бодлыг оновчтой судлан тусгах журмыг ажлын арга барилд хэвшүүлэх нь маш чухал юм. Олон түмний санал, бодлоос тэдний хүсэл сонирхол, эрэлт хэрэгцээг, нийгмийн амьдралд үүсэн гарсан элдэв зөрчлийг зов шийдвэрлэх аргыг ч олж мэдэж болно. Хөдөлмөрчдийн санал, хүсэлт ч мөн чанараараа ажил хэрэгч, бүтээлч байх ёстой. Олон түмнийг улс орны. амьдралын бодит байдлын талаар үнэн зөв мэдээллээр бүрэн хангах нь дээрх шаардлагыг хэрэгжүүлэх бас нэг үндэс юм. Олон түмэн бүхнийг мэдэж, бүхнийг ухамсарласны хэрээр төр улс хүчтэй байна гэсэн В. И. Лениний нэн чухал үндэслэлийг бид ямагт санаж ажиллах ёстой. 

Намын төв, орон нутгийн байгууллага болон хэвлэлд олон түмнээс зөв зүйтэй санал, хүсэлт, шударга захидал, мэдээлэл ирүүлэх идэвх эрс өсөж байгаа бөгөөд түүний хэрээр хөдөлмөрчдийн санал, хүсэлт, мэдээлэл, захидал, хэвлэлийн шүүмжлэлийг маш анхааралтай авч үзэж мөрөөр нь шуурхай зохиох ажил яам, газруудад харин хоцрогдсоор байна. Нам, олон нийтийн зарим байгууллага дээр ч ийм байдал ажиглагдаж байна. Хөдөлмөрчдийн үнэтэй санал, бодлыг амьд ажил болгоход байгууллага, удирдах хүмүүс санаа тавьж хэвшээгүйн гол шалтгаан нь шинэ сэтгэлгээгээр ажиллах чадваргүйд байна. 

Ард түмний нэрийн өмнөөс удирдахыг ард түмнээр дамжуулж удирдахад шилжүүлснээр хөдөлмөрийн хамт олон бүр өөрсдийнхөө дотроос үйлдвэр, бригад, цех, фермийн удирдагчаа сонгодог, сонгогдсон удирдагч нь хөдөлмөрчин олон түмний санал бодлыг өргөн дэлгэр сонсож, ажил хэрэг болгохын төлөө цуцалтгүй ажилладаг болох нь хөдөлмөрчин хүн сонгосон удирдагчаараа дамжуулан нийгмийг удирдах үйл хэрэгт оролцож байгаагаа гүнээ мэдрэхэд туслах болно. Тийнхүү хөдөлмөрчид өөрсдийнхөө дотроос хамгийн шилдэг хүмүүсийг, өөрөөр хэлбэл хөдөлмөрийн хүний төлөө санаа тавьдаг, шинийг мэдрэх чадвартай, зорьсноо хэрэгжүүлэх эрмэлзэл зоригтой, хурц асуудлаас тойрдоггүй, туршлага, сургамжийг зөв хосолдог хүмүүсийг сайтар сонгон дэвшүүлэх зарчмыг хэрэгжүүлэх хэрэгтэй болно. 

Хөдөлмөрчин олон түмнээс төрийн хэрэгт депутатуудаараа дамжуулан оролцох асуудлыг ч шинэ сэтгэлгээ, шинэ маягаар тавьж сонгогчдын зүгээс депутатуудад хүлээлгэх итгэл найдвар, депутатаас сонгогчдынхоо өмнө хүлээх хариуцлагыг жинхэнэ байх ёстой хэмжээнд нь хүргэж, олон жил манай сонгуулийн системд ноёрхож ирсэн хуучин хэв загварыг зоригтой шинэчлэх цаг болжээ. 

Ардын. хяналт бол олон түмнээс төр, нийгмийг удирдахад оролцож байгаа нэн чухал хэлбэр боловч ардын хяналтын үйл ажиллагаанд одоогоор хэвшиж тогтсон хэв загварыг ч мөн л шинэчлэн өөрчлөх шаардлагатай бөгөөд үнэхээр олон түмний л хяналт байвал зохино. 

Захиргаа, аж ахуйн байгууллагуудын аппаратыг цомхтгож, төв, орон нутаг, анхан шатны гэсэн шат дамжлагыг цөөрүүлэн, нэг нь удирдагч, нөгөө нь гүйцэтгэгчийн үүрэгтэй мэтээр ажилладаг хуучин бүтцийг шинэчлэх, төгөлдөржүүлэх, тэдгээрийн ажилд хөдөлмөрчдийн үүсгэл санаачилгын хувийг нэмэгдүүлэх цаг ч болсныг хүн ардын соёл, боловсролын түвшин ихээхэн дээшилсэн одоогийн нөхцөл бололцоо ч харуулж байна. 

Нийгмийн амьдралын бүхий л асуудлыг шийдвэрлэхэд үйлдвэрчин, ХЗЭ, эмэгтэйчүүдийн байгууллага, нийгэмлэгүүд, уран бүтээлийн эвлэл, холбоодоор дамжуулан хөдөлмөрчид нийгмийг удирдахдаа дээрх байгууллагад сонгууль хүлээсэн хүмүүсийг жинхэнэ үүргээ биелүүлэхийг шаардах төдийгүй сонгууль хүлээсэн хүний үг ажил үнэлэгдэхгүй, анхаарагдахгүй оромдлого болгох хандлагыг өөрчлөх нь чухал юм. 

МХЗЭ-ийн Төв Хороо, аймаг, хот, районы ХЗЭ-ийн хорооны гишүүнээр 3200 гаруй хүн, МҮЭ-ийн идэвхтнээр 150 гаруй мянган хүн сонгогдон ажиллаж байгаа нь үнэхээр том хүч боловч тэр хэмжээгээрээ үр нөлөөтэй байж чадахгүй нь арга барил, сэтгэлгээний хоцрогдолтой холбоотой. МҮЭ-ийн байгууллага, нам, улсын эдийн засаг, нийгмийн бодлогыг хэрэгжүүлэх, ХЗЭ хөвгүүд, охидыг тал бүрээр хөгжүүлж, нийгмийн авьяас билгийг нь тодруулах чиглэлээр далайцтай ажиллаж чадвал тэд нийгэм, төр, аж ахуйг удирдахад хөдөлмөрчид, залуучуудыг оролцуулах зохистой хэлбэрийн хувьд ихээхэн тус дөхөм үзүүлэх болно. 

Нийгэм, төр, аж ахуйн удирдлагад олон түмнийг өргөнөөр татан оролцуулах үйлсийг шинэчилж, чанарын өөр өндөр түвшинд хүргэх тийм хүч нөөц нь хамтын оюун ухаан мөн. Шинэчлэлийн үйл явц, удирдлагын үйл ажиллагаанд олон түмнийг оролцуулахад аливаа бэрхшээл зөрчил, тэр ч байтугай үзэл бодлын зөрөлдөөн ч гарч болно. Үүнийг гагцхүү үнэнд тулгуурласан хамтын оюун ухаанаар л шийдвэрлэнэ. Олны хүч оломгүй далай гэгчээр нийгмийг хөгжүүлэх, зөв удирдан чиглүүлэх үйлсийн хувь заяа нь хөдөлмөрчин түмний идэвх, оролцоо, оюун чадлаас шууд хамаарна. 

