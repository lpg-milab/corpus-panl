№ 155 (15804)   
1984 ОНЫ ЗУРГАДУГААР САРЫН 29.
СОЦИАЛИЗМЫН ЯЛАЛТ АМЖИЛТЫН БАТАЛГАА

Бодит социализмын сүр хүч өсөн нэмэгдэж, нэр ү нөлөө нь улам бүр өргөжин тэлсээр байна. Социализм үндэсний болон олон улсын хамгийн түвэгтэй асуудлыг амжилттай шийдвэрлэх чадвартай байдаг. Энэ нь социалист орнууд ард түмний шургуу хөдөлмөр, нягт хамтын ажиллагааны ач үрээр аливаа бэрхшээлийг гэтлэн давж, эдийн засаг, шинжлэх ухаан, соёл, боловсрол, эрүүлийг хамгаалах талаар гарамгай амжилт олохын баталгаа болдог. Социализм улс үндэстний найрамдал, эрх тэгш ёсыг бататган бэхжүүлэх, хүнийг өвтэгш хөгжүүлэх бүхий л таатай нөхцөлийг хангадаг юм. Тэгээд ч капитализмын байнгын дагуул болсон дайн, хямрал, ажилгүйдэл, мөнгөний ханш унах үзэгдэл социализмд байдаггүй. Нийгмийн үндэс нь байнга өсөн дэвжиж, урагшлан хөгжих зүй тогтолтой ариун нандин ёс суртахуун, бат тогтвортой эдийн засгийн хөгжлийн хуульд тулгуурласан байдаг болохоор социализмын үйл хэрэгт ямагт бүтээмжтэй байдаг нь ойлгомжтой. Социализмын ялалт амжилт бүхэн нь түүний баттай орших чадал, капитализмаас олон талаар хол давуутайг тод томруун нотлон харуулж байна. 

Өнөөдөр Эдийн засгийн Харилцан туслах зөвлөлийн гишүүн орнуудад дэлхийн үндэсний орлогын 25 хувь ногдож, эдгээр улс дэлхийн аж үйлдвэрийн нийт бүтээгдэхүүний гуравны нэг хувийг гаргаж байна. Энэ бол ЭЗХТЗ-ийн гишүүн орнуудын үлгэр жишээ, социалист, коммунист байгуулалтдаа олсон ололт, манай найрамдал, хамтын ажиллагааны бэхжилтийг яруу тод нотлон харуулж байна. Саяхан Москва хотод болсон ЭЗХТЗ-ийн гишүүн орнуудын нам, төрийн удирдагчдын эдийн засгийн Дээд хэмжээний зөвлөлгөөн, уг зөвлөлгөөнөөс гаргасан баримт бичгүүдэд ЭЗХТЗ-ийн гишүүн орнуудын эдийн засгийн харилцааны хөгжил шинэ, шатанд гарлаа гэж зүй ёсоор тэмдэглэв. 

ЭЗХТЗ-ийн гишүүн орнуудын нам, төрийн тэргүүн нарын эдийн засгийн Дээд хэмжээний зөвлөлгөөн нь 1989 оны зөвлөлгөөн, 1971 онд социалист эдийн засгийн цогцолбор программыг баталсан зөвлөлгөөний шууд үргэлжлэл болж, өөрөөр хэлбэл, социалист хамтын нөхөрлөлийн орнуудын эдийн засгийн хамтын ажиллагааг 2000 он хүртэл хөгжүүлэх өргөн программ боловсрууллаа. 

ЭЗХТЗ-ийн хүрээн дэх сүүлийн арван таван жилийн үйл ажиллагаа, бодит байдал нь дэлхий дахины улс төр, нийгэм эдийн засгийн хөгжилд өөрийн бүхий л талын потенциалаар үлэмж нөлөө үзүүлж байна. Социалист орнууд өөрсдийн олон талын хамтын ажиллагаанд улс хоорондын шинэ маягийн харилцааны зарчмыг тууштай хэрэгжүүлэн, олон улсын эдийн засгийн харилцааг шударга, ардчилсан үндсэн дээр өөрчлөн байгуулахад үр нөлөөтэй, дорвитой хувь нэмэр оруулж байна. Тухайлбал. хөгжиж байгаа орнуудын эдийн засагт улсын секторыг түлхүү хөгжүүлэх тухай НҮБ-ын хүрээнд БНМАУ-ын дэвшүүлсэн санал хөгжиж байгаа улс орны хөгжилд ач тустай санал санаачилга болсон юм. 

ЭЗХТЗ-ийн гишүүн орнуудын хамтын ажиллагааг улам хөгжүүлэн боловсронгуй болгох, дагнах, хорших ажлыг гүнзгийрүүлэх нь социалист хамтын нөхөрлөлийн эдийн засгийн хөгжлийн амин чухал асуудлуудыг хамтын хүч чармайлтаар шийдвэрлэх, өөрөөр хэлбэл, эрчим хүч, түүхий эд, хүнсний хэрэгцээг хангах, тэргүүний техник, технологи боловсруулах, нэвтрүүлэх явцыг хурдасгах, материалын болон хөдөлмөрийн нөөц, үйлдвэрлэл, шинжлэх ухаан техникийн потенциалыг улам сайн ашиглан нэмэгдүүлэх явдал мөн Энэ бол социалист хамтын нөхөрлөлийн орнуудын эдийн засгийн эрчимтэй хөгжлийг хангах зорилтын нэн тэргүүний чухал хэсэг мөн. 

Олон улсын империализм цөмийн дайны аюул заналыг нэмэгдүүлж байгаа одоо үед ЭЗХТЗ-ийн эдийн засаг, батлан хамгаалах потенциалыг нэмэгдүүлэх шаардлага улам илүү тавигдаж байна. Адил тэгш, адилхан аюулгүй байх зарчмыг чанд сахин мөрдсөнөөр цөмийн зэвсэглэлээр хөөцөлдөх аюулыг зогсоох, улс гүрнүүд цөмийн зэвсэглэлийг хураах бодитой арга замд шилжиж болно гэдэг зарчмыг социалист хамтын нөхөрлөлийн орнууд баримталж байна. Энэ үүднээс авч үзвэл улс төрийн шийдмэг, ухаалаг хүсэл зориг гаргаж, орон бүхний аюулгүй байдлын эрх ашгийг адил тэгш харгалзан үзэх нь аль аль талын идэвхтэй, нааштай хандлага, байр суурьд тус дөхөм үзүүлэх ёстой. Цэрэг, зэвсгийн хүчний тэнцвэрийг нэг хэмжээнд, нэмэгдүүлэхгүй барих явдлыг Зөвлөлт Холбоот Улс, социалист хамтын нөхөрлөлийн бусад орон санал болгосон бөгөөд одоо ч тэр зарчимт шударга саналаа бахтай баримталж байна. 

Өрнөд Европыг цөмийн пуужингийн талбар болгож хувиргахыг санаархсан балмад бодлогоо хэрэгжүүлж эхэлсэн АНУ, өрнөдийн милитарист бодлоготнуудын аюултай замыг хаах, хүн төрөлхтөний аж төрөх одоо, ирээдүйн гэгээн саруул замаас цөмийн дайны аюул заналыг зайлуулахад социалист хамтын нөхөрлөлийн орнуудын засгийн газар, ард түмэн хэзээд бэлэн байна. Тийм ч учраас Москвад болсон социалист арван орны удирдагчдын эдийн засгийн Дээд хэмжээний зөвлөлгөөний тунхаглалд << Одоо дэлхий дахинд энх тайвныг сахин хамгаалах, цөмийн дайны сүйрлийг сэрэмжлэн зайлуулахаас илүү эрхэм зорилт алга >> гэж заажээ. Ах дүү социалист орнууд чухам л ийм бодлогыг удирдлага болгон, зэвсэглэлээр хөөцөлдөхийг зогсоох, зэвсэглэлийг хорогдуулах, устгахад шилжин орох бодитой, боломжтой бух санал, санаачилгыг гаргаж байна. МАХН, БНМАУ-ын засгийн газар, монголын ард түмэн энэ ариун нандин үйл хэргийн төлөө хэзээ ямагт тууштай тэмцэж ирсэн, тэмцсээр ч байх болно. МАХН-ын Төв Хороо Монгол ардын хувьсгалын 63 жилийн ойд зориулж гаргасан уриандаа нийт улс түмний энх тайван, аюулгүй байдлыг хамгаалах, халуун цөмийн дайны аюулыг сэрэмжлэн зайлуулахад чиглэсэн Зөвлөлт Холбоот Улс, ах дүү социалист бусад орны энх тайванч оновчтой санал санаачилгад халуун баяр хүргээд, марксизмленинизмийн тугийн дор МАХН-ын удирдлагаар социализмын бүрэн ялалт өөд урагшаа давшицгаая гэж уриалан дуудлаа. Социализм, энх тайван хоёр салшгүй бөгөөд түүний хүч сааршгүй юм. 

