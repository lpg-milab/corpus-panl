АЙДАС

Монголын өнөөгийн улс төрийн тайзан дээрхи бүлэглэлүүд, тэдний ашиг сонирхол хаанаа нийлж, юун дээрээ зөрчилдөж буйг харуулсан цуврал тойм бичиж өгөхийг Баабараас бид хүссэн юм.
Ингээд түүний ирүүлсэн өгүүллэгийг "Баабарын тойм" булангаар цуврал болгон нийтэлж байна. Энхбаярын дэглэмийн үед сөрөг хүчин байтугай сөрөг үйлдэл ч бараг байсангүй. Эдийн засаг өсч хүн ард жаргаж байгааг мэдээллийн хэрэгслэлүүд ам уралдан суртчилах ба үүний гэрч болсон тэтгэврийн өвгөд хөгшид зурагтаар "одоо л нэг болоодохлоо" хэмээн жаргалтай царайгаа харуулна. Бат-Үүл газрыг иргэдэд өмчлүүлэх цуглаан хийх гэхэд хамаг газраа ХХАА-н сайд болон нэрт эдийн засагч гишүүн Содхүү нарт булаалгачихсан тариачид айгаад эсэргүүцэл үзүүлэхгүй байв. Хөөрхий ядуус тэдний гадаадын тусламжаас олж авдаг өчүүхэн гурил будааг нь хүртэл хороо хорины даргаар дамжуулан Энхбаяр хянаж чаддаг байсан аж. Төрөө хямрааж байгаад хямралаас гаргаж буй түүнийг түмнээ ядууруулж байгаад баяжуулах байх хэмээн түмэн олон горьдон хүлээсээр. Ингэдэг л номтой юм гэж бодсон бололтой. Хуучны айдас эргэж нөмөрчээ. Парламент дээр Гүндалай МАХН-ын амлалтыг сануулсан бичиг үзүүлсэн төдий түүнийг нь хурааж урж тасчин хаяв. Чухам үүний хариу болгон түүнийг барьж хорилоо. Хүмүүс улам айв. Энхбаяр хасбуу тамга гардан авлаа, хүмүүс бүр ч их айв. Түүнтэй сөргөлдсөн болгон үхэв, хүмүүс үнхэлцгээ хагартал айв. Айсандаа болоод түүнийг магтаж гарлаа. ХХ зууны бөгсөөр Чингис хаан дахин төрнө гэж Нострадамус зөгнөсөн, тэр нь Энхбаяр юм байна гэж хэвлэлүүд бичих болтлоо айв. Гар утастай, пижин инглиштэй, шорон ханхлуулсан шинэ Чингисээс бүгд л өмдөндөө харавтал айдаг боллоо. Гадаадад гарч буй хүмүүст бөөн завшаан болох нь тэр. Бат-Үүлийг шоронд хийх тэр мөчид зөвхөн Бенелюксийн орнуудад* Бат-Үүлийн хамаатан болон хамтран тэмцэгч учраас яах ч аргагүй боллоо гэсээр 200 орчим хүн улс төрийн орогнол гуйжээ. Нямдоржийн дөвчигнөл ч олон хүнд ийм бололцоо олгосон. Саяхны жишээ гэхэд Гүндалайгийн тогооч байсан гэгдэх нэгэн Америкаас улс төрийн орогнол гуйжээ. Шүүх шийдвэрээ гаргаж амжаагүй байтал Монгол Улсын УИХ-ын дарга нь Нямдорж болоодохов. Ердөө нөгөөдөр нь Арлингтоны шүүх махчин Нямдоржид адлагдаж яваа мөнөөх тогоочид улс төрийн орогнол олголоо. Сарын мянган доллар, нэмэх нь хэлний болон жолооны үнэгүй сургалт, ажлын бэлэн байр ийм орогногчид шууд олгодог. Өөр олон хүн ийм орогнол авсан. Сэтгүүлчдэд илүүтэй шанс бий. Хэд хэдийг энд шоронд хийчихсэн болохоор Энхбаярыг магтан дуулж байсан бялдуучлагчид ч очоод орогнол авчихаж байгаа юм. Энхбаярыг шүүмжилсэн учир алуулах гээд байна хэмээн өөрийгөө Шаабар гэж нэрлэсэн эмэгтэй хүн ч АНУ-д орогнол гуйгаад явж байна. Тэр эрхээ олж авах биз, учир нь айсан монголчуудыг дэлхий өрөвдөж байгаа юм. Айлгасны үр дүн ч Монголын гадаад нэр хүндэд ихээхэн хортой туслаа. Нийгмийг айдас шиг сайн барьдаг юм байхгүй. Үүнийг Сталин, Гитлер, Мао, Пол Пот нар амьдрал дээр харуулсан. Үхэл, аллага, шоронг хүмүүс ясандаа тултал ойлгох хэрэгтэй. Энхбаяр, Нямдорж нар нийгмийг айдаст барьж байхын тулд явуулсан томоохон тоглолт нь "Баатарын хэрэг" гэгч байв. Улсын нууц гэгчийг задруулсан, сайд түүний гэгээн нэр төрийг сэвтүүлсэн гээд 7 жилээр шоронд хийж орхилоо. Бүх насаа мөн л Нямдоржийн нэгэн адил "улс нийгмийнхээ сайн сайхны төлөө" зориулсан өвгөн шоронгийн хүйтэн өрөөнд үлдсэн насаа өнгөрөөхөөр боллоо. Үүндээ эрэмшсэн Энхбаяр, Нямдорж нар Зоригийн алуурчныг тодруулахаар зориг шулуудлаа. Гадаадад гарсан нэгэн эрүүгийн нөхрийг үүгээр тодруулж тамлаж байгаад өөрийн өстэй, магадгүй маргаашийн өрсөлдөгчөө алуурчнаар тодруулах гэж шийджээ. Олон улс дамнасан энэхүү шившигтэй тэнэглэл нь гадаад ертөнцөд Монголын нэрийг шороотой нь хутгаж орхив. Энэ асуудлыг сөхөж, хэрэгтэнг өмгөөлсөн өмгөөлөгчийг мөн л шоронд хийж орхилоо. "Эмнэсти интэрнэйшнэл" хэмээх олон улсын өмгөөллийн байгууллага хөөрхий өмгөөлөгчийг "үзэл санааны хоригдол" хэмээн албан ёсоор тунхаглажээ. Энхбаярын дэглэм нуран унаж байна. Гарсиа Маркезийн онож хэлснээр "патриархийн намар" болж байна. Патриархийг ялладаггүй юм гэхэд түүний золиосуудыг цагаатгах цаг болжээ. Эс тэгвээс түүх өршөөхгүй. Цэдэнбалын дараа гарч ирэн Батмөнхөд Лоохууз нарыг цагаатгахаа боль гэхэд цөллөгөөс чөлөөлөх зориг дутсаныг түүх муугаар л шүүнэ. Шоронд зориудаар хэлмэгдүүлэн хийсэн Бат-Үүл, Гүндалай, Санжаасүрэн нараас уучлал гуйдаггүй юм гэхэд өвгөн генерал Баатарыг даруй суллах хэрэгтэй байна. Нямдоржийн нэрийг сэвтээсэн "генерал Баатарын хэрэг" өдгөө Энхбаярын туслах "гаалийн Баатарын хэрэг" болтлоо өөрчлөгдсөн шүү дээ, өнөөдрөөсөө цааш харж чаддаггүй өчүүхэн амиа бодогч нар аа! Тайлбар * Бельги, Нидерланд, Люксембург нь Европын холбоо бий болохоос өмнө Бенелюкс хэмээх интеграцид орж байсан. Нэг визтэй, цагаачлалын нэг бүтэцтэй эдгээр орнууд нь яг энэ бүтцээрээ Европын холбоонд нэгдсэн юм. 

