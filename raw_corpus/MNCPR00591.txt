Зуншлага тааруухан байгаагаас мал үхэж байна

Халуун нар төөнөөд ойрын өдрүүдэд халах шиг болж байна. Наадмын уур амьсгал хэдийнэ орсон тул хот хөдөөд ялгаагүй баярлахаар зэхсэн хүмүүс. 
Ингэхэд зуншлага тэр дундаа хөдөө орон нутгаадаа ямаршуухан байна вэ. Дундговь аймагт гангийн халуунаас болж мал олноор үхээд байгаа талаар өчигдөрхөн тэр газраас ирсэн танил маань ярив. Нутаг сэлгэн малыг машинаар зөөвөрлөн зэргэлдээх Төв аймгийн Бүрэн зэрэг сумдад аваачжээ. Харамсалтай нь тамирдсан мал ногоо идэнгүүтээ нэмж бас үхэцгээсэн гэнэ. Урьд шөнө Дундговь аймагт бороо орж Дэлгэрцогт зэрэг сумдад бэлчээргүйгээс эцэж цуцсан мал осгосон ч мэдээ байна. Ногооны мал ч хэцүү дээ, гантай үед. Нийт нутгаар зуншлага хэр байгааг хамгийн сүүлийн үеийн мэдээллээр нь та доорх зурагнаас харж болно. Хүнс, хөдөө аж ахуйн яамнаас авсан албаны мэдээлэлд тулгуурлан зуншлагын байдлыг тоймлоё. Бэлчээрийн ургамлын ургацын байдлаас үзэхэд нийт бэлчээрийн ердөө 20 орчим хувь нь сайн, 50 хувь дунд, 30 орчим хувь нь муу байгаа аж. Муу гэдэг нэр томъёо маань гандуу, малын хамар хатгах өвсгүй шахам байгаа гэсэн үг. Одоо зуншлага тааруу Дундговь аймгийн нийт сум, Говь-Алтай, Баянхонгор, Өмнөговь, Дорноговь, Ховд, Завхан, Архангай, Өвөрхангай, Хэнтий, Сүхбаатар аймгийн ихэнх нутаг байна. Бүр яг гантай нь Говь-Алтай аймгийн Дэлгэр, Бууцагаан, Чандмань, Мандалговь, Дэлгэрхангай, Дундговь аймгийн Адаацаг, Дэлгэрцогт, Сайнцагаан, Гурвансайхан, Өлзийт, Баянжаргалан, Өндөрширээт, Хэнтийн Баянмөнх, Дархан, Дэлгэрхаан, Жаргалантхаан, Дорноговийн Дэлгэрэх, Өргөн, Алтанширээт, Сүхбаатарын Уул баян, Төвшинширээ, Баяндэлгэр, Мөнххаан сумд байна. Эдгээр хэдэн аймгийн сумдад мал зунших боломжгүй тул нүүлгэн шилжүүлэх зайлшгүй шаардлагатай байгаа аж. Одоогоор отор нүүдэл хийхээр зураг тооцоог яамны харьяа Мал аж ахуйн хэлтэс гаргаж байгаа аж. Энэ асуудлыг Засгийн газарт өргөн барьж наадмын дараагаар нутаг сэлбэн нүүлгэж өвөлжилтийн бэлтгэл ажилдаа орохгүй бол болохгүй нь гэж ярьж байв. Хэрэв энэ долдугаар сард хур тунадас бага шиг хаявал байдал хурцдах шинжтэй. Ялангуяа өнгөрсөн жилийнхээс ч дордох хандлага гарахыг үгүйсгэхгүй гэж байв. Түүнээс одоогоор нийт нутгаар гандуу ч яах вэ, дажгүй. Манай улсын хэмжээнд 34.8 сая мал зуншиж байна. Гэтэл бэлчээрийн дөнгөж 10 гаруй хувь нь сайн байгаа нь байдал ямар байгааг хэлээд өгнө. Бороо хур чийг дутмагаас гадна бэлчээрийн дайсан бол үлийн цагаан оготно, царцаа. Энэ жилийн хувьд үлийн цагаан оготно, царцаа ихтэйхэн байгаа. Өнгөрсөн онд бэлчээрийн дээрх дайснуудтай тэмцэхэд улсын төсвөөс 650 сая төгрөг зарцуулжээ. Хуучин хор цацаж тэмцдэг байснаа дэлхийн байгаль хамгаалах сангийн хориглосны дагуу аль болох энгийн механик аргаар тэмцэх болж. Үлийг нь цоолох, мотоциклийн утаагаар утах, хооллолтыг нь хаах зэрэг аргаар тэмцэж байгаа юм байна. Хилчид унадаг дугуйгаар хилээ эргэж байна Нар хур тэгширсэн наадмын өдрүүд айлсаж байгаа үед сунгаанд явсан морьдын зарим нь эцэж байгаа таагүй мэдээлэл дуулдсан. Тэгсэн ч уралдаж чадахгүй болтлоо сүйдтэй ч эцсэн юмгүй бололтой дог. Уяачдын ам яриагаар энэ жил Завханы уугуул "Шим" группын ерөнхийлөгч С.Цандэлэгийн хүрэн азарга тасархай хол түрүүлэх шинжтэй гэцгээж байв. Дамбын Хишгээгийн соёолон, дэд сайд Ч.Ганзоригийн хүрэн морь ч бас хийморлог байгаа гэнэ лээ. Хурдан хүлгийн тоосноо дарагдаж суугаа нэг хэсэг байхад хил дээр манаа хийх унаа ховордож модоо барих дөхсөн явдал гарчээ. Дорноговь аймгийн ихэнх нутгаар гандуухан байгаа. Тус аймгийн Эрдэнэ сумын Улаан-Уулын отрядын морь, тэмээ гангаас болж олноор үхсэн тул хилчид унадаг дугуй ашиглахаас өөр аргагүй болсон байна. Эрдэнэ сумын малыг Сүхбаатарын Онгон суманд отроор нүүлгэжээ. Ерөнхийлөгч тэргүүтэй албаныхан Өвөрхангай, Баянхонгор, Говь-Алтай, Завхан, Архангай гэсэн таван аймгийн цаг үеийн байдалтай танилцаад иржээ. Б.ДОЛЗОДМАА Энэ сард цаг агаар ямар байх вэ? Улсын их баяр наадам ойртон ирж байгаа энэ өдрүүдэд гадаа их бүгчим халуун байна. Ус цаг уурын хүрээлэнгээс ирсэн мэдээгээр энэ сард агаарын дундаж температур олон жилийн дунджаас 1.5-2.0 градусаар дулаан байх юм байна. Баян-Өлгий, Ховдын ихэнх нутаг, Говь-Алтайн хойд, Увсын баруун, Өмнөговь, Дундговийн зүүн, Дорноговь, Сүхбаатар, Дорнод, Сэлэнгийн баруун, Хэнтий, Булганы өмнөд хэсгээр олон жилийн дунджаас бага, Завхан, Баянхонгор, Хөвсгөлийн зүүн хойд, Хөвсгөл, Архангайн баруун өмнөд, Өвөрхангайн зүүн, Дундговийн баруун, Алтайн өвөр говиор олон жилийн дунджаас ахиу, бусад нутгаар дунджийн орчим бороо орох төлөвтэй байна. Нэгдүгээр арав хоногийн дунд үе болон хоёр, гуравдугаар арав хоногийн дунд үе ба сүүлчээр ихэнх нутгаар бороо орно. Гуравдугаар арав хоногийн эхээр зарим нутгаар түр зуурын бороо орно. Нэгдүгээр арав хоногийн эцэс, хоёр, гуравдугаар арав хоногийн эхний хагаст Их нууруудын хотгор, Алтайн өвөр говь, Орхон, Сэлэнгэ, Хараа, Туул голын сав нутгаар +33+38 градус, бусад нутгаар +28+33 градус хүрч хална. Сарын эхний ба дунд арав хоногийн зарим өдрүүдэд хурц нартай, нэлээд халж болзошгүй. 
С. Алтанцэцэг 


