Гэр хорооллын оронд "Green house"

Өнөөдөр Улаанбаатарын утаа хүн бүхний толгойн өвчин болсон. Асуудлаас гарах гол гарц нь гэр хорооллыг бүхэлд нь барилгажуулах гэдэгтэй хүн бүр санаа нийлж буй. Гэвч яаж барилгажуулах, гэр хорооллынхон хямд орон сууцтай болох ямар боломж бий вэ гэдэгт "Ногоон эвсэл" ОНБ-аас нэгэн сонирхолтой саналыг олон нийтэд тавьж байна.
Энэ нь гэр хорооллынхон хэсэг бүлгээрээ нийлж газар дээрээ барилга бариулах. Зүгээр ч нэг барилга биш, эко актив хаус буюу экологид хор хөнөөлгүйгээр төлөвлөгдсөн, эдийн засгийн хувьд маш хямд өртөгтэй орон сууц аж. Технологи нь дулаан, ус, цахилгааны хангамж зэрэг барилгын дэд бүтцийг байгальд хор хөнөөлгүй, хамгийн бага зардлаар шийдвэрлэсэн, хог хаягдал, бохир зэргийг цахилгаан дулааны эх үүсвэр болгодог онцлогтой гэнэ. Тус эвслээс санал болгож буй уг төслийг хүлээн авснаар гэр хороололд амьдарч буй айл өрхүүд нэмэлт зардал гаргалгүйгээр газраа байраар солих боломжтой болно гэж тэд тайлбарлаж байгаа юм. Жишээлбэл, арван айлын 7000 м.кв газрыг хэрхэн зохион байгуулж орон сууц барих вэ гэдгийг тооцсон байна. Ийм хэмжээний газар дээр 36 айлын зургаан давхар орон сууц барих боломжтой гэнэ. Түүнчлэн энэхүү эко актив хаус нь өнөөдөр манайд баригдаж буй барилгын өртгөөс 50 хувиар хямд өртөгтэй босохуйц тийм өндөр технологи бүхий сууц аж. Тиймээс орон сууцны үнэ ихээр буурна гэж тэд хэлж байна. Мөн айл өрхийн хувьд уур ус, дулаан цахилгаан гээд урсгал зардал маш бага гардаг ихээхэн ашигтай загвар гэнэ. Өнөөдөр бидний сууж буй орон сууцны нэг айлын ашиглалтын зардал нь сард дунджаар 35.500 төгрөг байгаа. Тэгвэл эко актив хаусын ашиглалтын зардал сард дунджаар 28.500 төгрөг болох аж. Ингэхээр тус технологиор баригдсан байрны оршин суугчид наад зах нь байр ашиглалтын зардлаа 20 хувиар хэмнэнэ гэсэн үг болж байна. Ногоон эвслээс иргэдэд санал болгож буй энэ төслийг гэр хорооллынхон ихэд сонирхож эхнээсээ нөхөрлөл байгуулж эхлээд байгаа гэнэ. Одоогоор БЗД-ийн наймдугаар хорооны 10-15 өрх айл нэгдээд буй аж. Нөгөө талаас, энэ төрлийн барилга нь гүйцэтгэгч барилгын компаниудад ч асар их хэмнэлттэй гэнэ. Айл өрхүүд нийлж нөхөрлөл байгуулах замаар зохион байгуулалтад орж шууд гүйцэтгэгч компанитай харьцах учраас хэн нэгэн эрх мэдэлтэнд хээл хахууль өгөхгүйгээр газар олж авах боломж барилгын компаниудад нээгдчихэж байгаа юм байна. Ингэснээр тухайн нэгж талбайд барьсан барилга нь өртгөө нөхөх бүрэн боломжтой гэж үзэж байгаа аж. Тухайлбал, арван айлын 0,7 га газар дээр 36 айлын зургаан давхар барилга барилаа гэхэд нийт өртгийн 30 хувь нь газрын эздэд ногдож байгаа бөгөөд гүйцэтгэгч барилгын компанид 70 хувийн ашигтай бизнес болж байгаа аж. Сантехникийн шугам сүлжээний зардлыг 80 хувиар хэмнэдэг учраас ийм байрны өөрийн өртөг нь өнөөдөр манайд баригдаж буй барилгуудаас даруй 50 хувиар хямд болох юм байна. Учир нь сантехникийн шугам сүлжээний зардал нь барилгын нийт өртгийн 40 хувийг эзэлдэг аж. Сантехникийн нүсэр байгууламжаас татгалзсан, XXI зууны барилга орон сууцны шинэ хандлага болоод буй энэхүү технологийг ашиглах юм бол нийслэлийн гэр хорооллыг богино хугацаанд, хямд зардлаар орон сууцжуулах бүрэн боломжтой гэж тус эвслийнхэн үзэж буй юм. Үүний тулд улс төрийн шийдэл хэрэгтэй гэж тэд нэмж хэлсэн. Учир юу гэвэл, Монголд энэ технологийг стандартчилаад, ийм барилга барих зөвшөөрлийг нь өгчих л юм бол хэрэгжихэд ямар ч бэрхшээлгүй болно гэж байгаа юм. Ийм технологийг манайд оруулж ирэх цаг болсон гэдгийг зарим мэргэжилтнүүд, ОНБ-ууд Засгийн газар болон холбогдох байгууллагуудад нь танилцуулаад, санал болгоод хэд гурван жил болж байгаа ч өнөөг хүртэл албан ёсоор зөвшөөрөөгүй байгаа юм байна. Тиймээс олон улсад хэдийнэ хэрэглэгдээд, амьдралаар шалгагдчихсан ийм өндөр технологийг санал болгосоор байхад Засгийн газар төсөл төлөвлөгөөндөө яагаад тусгахгүй байна вэ гэдгийг Ногоон эвслийнхэн мөн хөндөж байгаа бололтой. Тэд уг технологийг стандартчилуулах, гэр хорооллыг орон сууцжуулах энэ төсөлдөө нийслэлээс сонгогдсон УИХ-ын гишүүдийн дэмжлэгийг авахыг хүсч буй аж. Хэрвээ ОНБ-ууд, иргэд, төр засаг бүгд хамтарч ажиллаад зөв шийдэлд хүрч чадвал нийслэл хот маань утааны гамшгаасаа салж, гэр хорооллынхон орон сууцтай болох цаг тун ойрхон байж болох л юм. Гэхдээ, энэ зууны орон сууцны загвар болох актив хаус хэмээн нэрлэгдэж буй байгальд хор хөнөөлгүй, оршин суугчдын тав тухыг илүүтэй хангаж чадсан уг технологийг Засгийн газар зөвшөөрчихвөл шүү дээ. Тэгвэл Улаанбаатарынхан толгойн өвчин болоод буй утаанаасаа бүрмөсөн салж чадах аж. 
Н.Пагма 
