Баабар ингэж өгүүлэв

ХУЛХИДУУЛСАН МӨНГӨӨ ХЭНЭЭС НЭХЭХ ВЭ? 
1998 оны казиногийн хэргийг бүгдээрээ мэднэ. Хуулийг нь хүчингүй болгоод санаачлагчдыг нь худаг руу явуулж орхисон. Уул нь хууль нь олон улсын жишигт нийцсэн зүйл байлаа. Ихэнх оронд өөрийн иргэдээ тоглохыг хориглодог нь иргэдээ хоосруулахгүй гэсэн санаа. 
Энэ хуулийн төсөл ч тийм байхад нь "ард түмнээ ийм сайхан юманд оруулахгүй гадуурхах гэлээ" гэж гишүүд ард түмнээ хайрлан уг заалтыг хасуулж байсан юм. Хэдхэн сарын дараа хуулийг хүчингүй болгох эх оронч хөдөлгөөн өрнөв. Санаачлагч нь Ардчилсан Хулан, ардчилаагүй Нямдорж хоёр гишүүн байв. Шалтгааныг нь казино гэмт хэрэг, хар тамхи, янханчлал (үг үсгээрээ яг ингэж хэлж байсан) буй болгодог гэж байлаа. Хуулийг хүчингүй болгоод Монгол Улсын нутаг дэвсгэр дээр казино болон бусад мөрийтэй тоглоомыг үүрд хорив. Ингээд эх орон маань гэмт хэргээс үүрд салав. Гэвч 2000 оноос Хууль зүйн яам сайдынхаа гарын үсэгтэйгээр баруун солгойгүй казиногийн эрх тарааж гарав. Энэ онд зөвшөөрөлтэй казино 27 ажиллаж байлаа. Сайд Нямдорж ямар харамжаар зөвшөөрөл олгодог байсныг мэдэхгүй, юутай ч казиногийн хуулийг өөрөө хүчингүй болгосон болохоор энэ мөрийтэй тоглоом хуулийн орчин, зохицуулалтгүйгээр хөгжиж байв. Гэтэл ийм газар хэн тоглодог билээ? Сул мөнгө ологсод. Сул мөнгө олох хамгийн шилдэг арга нь Хадгаламж зээлийн хоршоо. Банкны өгч буй зээлээс илүү хүү амлана гэдэг жаахан бодож үзвэл эхнээсээ хулхидах гэсэн л санаа шүү дээ. Ингэхээр хоршоо яагаад ч ашиг гаргаж чадахгүй нь хүүхдэд ч ойлгомжтой. Хоршоо ажиллуулагсад шууд л Нямдоржийн зөвшөөрөлтэй казино руу явна. Одоо тооцож буй бүрэн бус тооцоогоор лавтай 30 тэрбум төгрөгийг казинонууд хураагаад авчихжээ. Аль ч казинод тавьцын дээд зааг байдаг бол хуулийн зохицуулалт үгүй эдгээр газарт дураараа болно. Нэр бүхий нэгэн хоршоочин-казиночин өдөрт 800 мянган доллар алдаж байсан гэдэг. Хөгшид хүүхдийн мөнгөө өсгөнө гэсэн сүүлчийн горьдлого ихэнх нь эдгээр тоглоомын газар руу орлоо. Нэг үгэндээ зохицуулалтгүй казино нь луйврын зах зээл дээр хоршоо байгуулах эрэлтийг буй болгосон хэрэг. Хэнээс алдсан мөнгөө нэхэхээ мэдэхгүй хий тэнчигнэх хөөрхийс уул нь энэ хэрэгцээг буй болгосон зөвшөөрөлчингээс асуумаар юм. Өөр нэг жишээ. Манайхан Германы виз авах гэж хүнийхээ хувьд үхтлээ доромжлуулдаг боллоо. Компанийнхаа бүх орлого зарлагыг аваад ир л гэнэ, яагаад нөхрөөсөө салсан юм л гэнэ. Хувь хүнийг доромжилж дээрэлхсэн асуулт тавьж байгаад ихэнх тохиолдолд өгөхгүй. Манайхан болохоор консулыг нь муу хэлж, зарим нь бүр сонин дээр давс хужир нэмэн гүтгэнэ. Гэтэл үнэндээ асуудал консулд байгаа юм биш. Консул цаанаасаа ийм даалгавартай. Хэдэн жилийн өмнө зүв зүгээр байсан тэд өнөөдөр монголчуудыг зүгээр байхад нь доромжилж бахаа хангах ямар хэрэг гараав? Тэд насанд хүрээгүй охин садар самуунд уруу татчихаад хэдэн халтар төгрөгөөр аргалж юу ч болоогүй юм шиг жишим царайлна. Манайхан Европт очиж гэмт хэрэг тарьдгаас болж ингэж байна гэж олон хүн боддог. Ядуу орны иргэд баян оронд очоод хэрэг тарих нь дэндүү элбэг үзэгдэл, тэглээ гээд америкчууд мексикчүүдэд ингэж ханддаггүй шүү дээ. Аль ч оронд сайн муу хүмүүс бий, хүн гэдэг үнэлэмжээрээ бүгдээрээ л адилхан шүү дээ. Гэвч улсын үнэлэмж гэж бий. Герман бол том орон. Тэд юутай ч гэсэн монголчуудаас юу ч гуйх хэрэггүй төдийгүй, Монгол тэдэнд ямар ч ач холбогдолгүй. Тэд эзэн нь болохоор хэнийг гэртээ оруулахыг өөрснөө сонгох эрхтэй. Хүмүүс хоорондын зөрчлийг ерөнхийдөө тоодоггүй. Харин улс орныг нь, хүн ардыг нь, төрийг нь гадны төр доромжилж басамжлах аваас яаж тэсэх билээ дээ. Монголын төр Герман улсыг хүндээр доромжилсон. Өөрийнх нь бүх хуулийг зөрчиж тэндээс хүн хулгай хийсэн. Ядахнаа уучлал гуйчих гэхэд өөдөөс нь "хуц" гэсэн. Энэ хэргийг зохион байгуулж удирдсан бүх монгол дархтнуудыг чухам ингэснийг нь сайшааж байгаа бололтой дэвшүүлсэн. Газар дээр доромжлолын ажлыг гүйцэтгэсэн Элчин сайд нь энэхүү зүтгэлийнхээ төлөө төрийн сайд болж дэвшин манддаг байгаа. Германыг доромжлох нь Монголд ихэд үнэлэгддэг бололтой. Саяхан Германы компани Монголын тендерт ялсныг шалтгаангүйгээр хүчингүй болгочихжээ. Учрыг лавласан бичиг яам руу нь явуулбал өнөө бичгийг нь ураад эргэж дугтуйлаад элчин рүү нь явуулчихсан гэнэ. Ингэж улс орноо доромжлуулчихаад тэд бидэнтэй инээж харилцана гэж үү? Бидний буруу биш гэх үү. Бид ийм амьтдыг дээрээ байлгахыг зөвшөөрч буй нь бидний буруу биш гэж үү? Хулхидуулсан мөнгөө, доромжлуулсан нэрээ шалтгааны жинхэнэ эздээс нэхээч. 
