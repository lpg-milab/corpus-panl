МОНГОЛЫН ЗОХИОЛЧИД гахайчин, хадланчин байсан нь

Хэзээ ч билээ дээ, 60-аад оны дундуур л юмсан, манай Зохиолчдын хороо хэдэн гахайтай байж билээ. Тэр үед нам, засгаас албан байгууллага бүрийг туслах аж ахуйтай бол хэмээн шахаж шаардаж байсан цаг л даа.
Манай Зохиолчдын хорооны дэргэдэх Утга зохиолын фонд гэж байсныг нэрт зохиолч С.Дашдэндэв гуай олон жил удирдан авч явсан л даа. Тэр хүн л анх санаачилж хаанаас ч юм бэ хэдэн гахай олж Шаамарын сангийн аж ахуйд хүн хөлслөн тэжээсэн билээ. Зохиолчид биднийг үе үехэн гахайн тэжээл бэлтгэх ажлаар долоо, арав хоногоор явуулна. Бас Борнуурын аж ахуйд тарьсан төмс ногоо, байцаагаа хураадагсан. Нэгэн намар Ц.Цэдэнжав, Б.Чойндон өөр хэдэн өвгөцүүлийг Борнуурт төмс хураахаар явуулжээ. Хаа явсан газраа манай зохиолчид ямар хошин шог үгээр дутах биш дээ. Тэр үед хөөрхий хоол ундаар тааруухан байсан юм байлгүй нэг онигоо гарсан юм даг. Өдөр ажилдаа түүртсэн өвгөн зохиолчдыг хоолоо идээд майхандаа унтсан хойно хэн нэгний юм идэх, шүд нь хатуу боорцгонд тачигнах чимээ гарчээ. Чагнаад байсан чинь Чойндон гуай л юм идээд байх юм гэнэ. Тэгээд зохиолчид сэмхэн бие биеэ сэрээн шүдэнз зурж гэрэл гарган харвал хөөрхий Чойндон гуай гэрээсээ авчирсан боорцгоо толгой дээгүүрээ дээлээ нөмрөөд мэрэн идэж байсан гэдэг. Тэр дороо л онигоо гаралгүй хайчихав. Наяад онд би хорооны орлогч дарга, утга зохиолын фондын эрхлэгчээр ажиллаж байлаа. Албан байгууллага бүрт хадлангийн төлөвлөгөө өгч заавал биелүүлэхийг шаарддаг байсан цаг. Нэгэн үе саяхан М.Горькийн нэрэмжит утга зохиолын дээд сургуулийг төгсч ирсэн Намбарын Энхбаяр (одоогийн ерөнхийлөгч), Х.Мэргэн (одоогийн нэрт орчуулагч)Ц.Энхбат (одоогийн МЗЭ-ийн удирдах зөвлөлийн дарга ТВ-9 телевизийн захирал) зэрэг залуучуудыг Улиастайн аманд гаргаж хадлан хадуулдаг байсан. Тэд маань эрүүл салхинд залуу насныхаа аагийг гарган овоо ч сайн ажиллаж хадлангийн төлөвлөгөө биелүүлдэг байсан. Гэвч орос хэлээр Монголын утга зохиолын 15 боть гаргах болсон тул яаралтай бэлдэх, өөр бусад хэл дээр ном орчуулах гээд зав зай муудсанаас, бас алийн болгон залуу хүмүүсийг хадлангийн амаргүй ажилд дайчлах вэ гэж Д.Цэдэв дарга бид ярилцаад өөр арга хайх болсон юм. Би Намын төв хорооны Улс төрийн товчооны гишүүн, Сайд нарын Зөвлөлийн нэгдүгээр орлогч дарга Рагчаа гуай дээр орлоо. Бид хоёр Москвад Кремлийн эмнэлэгт хамт хэвтэж байсан юм. Учир нь би Нийгмийн ухааны академийн сонсогч байхдаа хэт суун хичээл номонд шамдсанаас болж ядраад бага зэргийн цусан харвалт болж тэр эмнэлэгт хэвтсэн байлаа. Бас тэнд манай зохиолч Сонгинын нөхөр, Өвөрхангай аймгийн намын хорооны дарга Бүнчин гуай хэвтэж байсан. Сүүлд эмнэлгээс гарсан хойноо би тэнд эмчлүүлж байсан манай зохиолч Ц.Нацагдоржийг эргэн очоод Ц.Балхаажав, Б.Алтангэрэл нартай уулзаж байснаа одоо санаж байна. Кремлийн алдарт эмнэлэгт монголчууд цөөн, тэнд хэд хоног хамт байсан болохоор би Рагчаа гуайтай их л дотно танилцсан байлаа. Тийм учраас зохиолчдынхоо зовлонг хэлж хадлангийн албанаас манай Зохиолчдын хороог чөлөөлж: өгөхийг хүсэв. Гэтэл Рагчаа гуай -Танай байгууллагыг хадлангаас чөлөөлж болохгүй. Энэ бол бүх нийтийн үйлс тул танай зохиолчид хадлангаа хадах л хэрэгтэй. Харин би чамд бага оврын түрдэг хадагч өгье. Хөдөлмөр хөнгөвчилсөн, бензин бага иддэг сайхан техник шүү. Гамтай эдлээрэй гэсэн билээ. Ингэж манайх бяцхан мотортой хадагчтай болов. Нэг асаагаад түрээд явахад өвсийг ёстой найгуулж өгнө дөө. Тэр үед, өдгөө радиогийн бүдүүн хоолойт хэмээн алдаршсан намар намарт ургацын далай нэвтрүүлэг хөтөлдөг Базарын Цэдэндамбаа радиогоос хөөгдөөд манай хороонд ирсэн байсан юм. Би л чухамдаа түүнийг ажилд авч, үүдэндээ суулган гар хурууны үзүүрт гүйлгэж цалинжуулан, зохиолыг нь бичүүлж байсан билээ. Радиод байхдаа дуу хураагч хар хайрцгаа үүрч нэгэн оройжин айл хэсэхдээ хэлэх хэлэхгүй үг ярих мөртлөө согтуугийн эрхээр хаах товчийг нь дараагүй алдсан эр л дээ. Тэр хайрцагнаасаа хальсаа авч өөрөө шалгаж чагнахгүйгээр хуулуулах гээд өгчихсөн чинь тэр өглөө радиогийн өрөө дүүрэн мань хүний дуу хүнгэнэж байсан юм билээ. Зүгээр нэг яриа байсан бол яая гэхэв. Хөдөлмөрийн баатар Амгаланд хэлсэн зөөлөн үг нь, бас өөр нэгэнтэй ярихдаа хөдөлмөрийн баатар болгоод өгье гэснийг нь радиогийн нөхөд, дарга сэлт бүгд сонссон ажээ. Тэгээд л түүний хэлснээр, хар хайрцгандаа матуулаад радиогоос халагдсан үе л дээ. Бид Цэдэндамбыг манай сантехникийн засварчин Баасанжавын хамт майхан сав, идэх уух юмтай Налайхын наахна, Хонхорын цаад эхэнд хадланд гаргалаа. Эхлээд ч овоо л ажилласан. Хэд хэдэн бухал хийгээд ургац сайн тул урамтай нь аргагүй ажиллаж байсан сан. Би үе үе очихдоо урмыг хөгжөөх гэж ганц гожинтой, овоохон боовтой очно. Шив шинэхэн хадагч нь сайн ажиллаж байлаа. Цэдэндамбаа бол түүний бариул дээрээс бариад л хажуу тийш нь хазайлган унагахгүй, чулуу дайруулахгүй дагаж явахаас өөр ажилгүй тийм л сайн машин даа. Өөрөө л хадаад явна гэсэн үг. Хадлан дуусдгийн даваан дээр нэг очлоо. Манай хоёр бага зэрэг халамцуу, бие биедээ уурлаж хилэгнэсэн байдалтай байна. Өнөө шинэ хадагч маань майхны хажууд бөөрөлсөн хэвтэнэ. -Яасан бэ, юу болсон бэ гээд л би асууж гарлаа. -Энэ муу золиг. Налайх хэсэж архи уугаад ... гэж Цэдэндамбаа загнаж байна. -Та өөрөө согтуугаар хадагчийг хамаагүй түрж яваад чахалзуурын нь товчийг хаячихсан биш үү хэмээн Баасанжав өмнөөс нь хэдэрлэж байна. Ингэж манайхан хадлан хадсан түүхтэй. Ажиллахаа байсан мөнөөх хадагч сүүлд Зохиолчдын хорооны агуулахад хэвтсээр хаашаа алга болсон бэ бүү мэд. Манай зохиолчид чингэж гахайчин, хадланчин болж үзсэн улс шүү. 
