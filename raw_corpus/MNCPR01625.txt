Эрүүл, өвчтэй монгол хүн

Доктор Цүрэмийн Мухар 
Монголчууд бид эрүүл үү... ? Даралт их, толгой дүйрдэг, хоол зохидоггүй, элэг аюулхай хатгадаг, нүд бүрэлздэг, шүд янгинадаг, хөл хазгар ... эмчтэй уулзсан хүн болгоноос гардаг үг. 
Насанд хүрсэн нэг монгол хүнд гурван өвчин, 40-өөс дээш насны таван хүн тутмын нэг нь зүрх судасны эмгэгтэй. Бидний талаас илүү нь элэгний нянгийн халдвартай. Жилд хагас түм гаруй хүн зүрх, хавдар, осол гэмтэл тэргүүлсэн шалтгаанаар өөр ертөнц рүү буцаж байна. "Аймаар" сонсогдож байгаа байх. Бүр ч аймаар нь жил болгон хоёр мянга шахам хүн бусдад хөнөөгддөг. Дайнтай Иракт гурван жилд 3410 америк цэрэг амиа алдаж байхад "энх амгалан" Монголд 6239 хүн халуун, хүйтэн зэвсгийн төлөөс болжээ. Монгол хүний эрүүл мэндийн талаар бас олон "аймаар" тоо хэлж болно. Ингээд бодоход бид эрүүл үү, өвчтэй юу гэдэг "аксиомд" хариулт хэрэггүй. Манай Засгийн газар "Эрүүл монгол хүн" (ЭМХ) гэсэн төсөл дэвшүүлж их мөнгө зарах сурагтай. Мөнгөөр биш арга ухаанаар олдог олз бас бий. Бид юм болгоныг алт, мөнгөөр үнэлээд төөрчихжээ. Дарга сайд болох даалуу, казино тоглоход мөнгө хэрэгтэй байж болно. Харин эрүүл мэндэд "мөнгө цагаан, нүд улаан"-аас өөр арга эрж болно. "ЭМХ" төслийг мөнгөтэй, мөнгөгүй хоёр аргаар хүн ардаа эрүүлжүүлэх, эмч эмнэлгээ эрүүлжүүлэх хоёр замаар хөдөлмөөр. Монгол цэргийн түүхэнд "гурван замын цэрэг" хөдөлгөж бумыг, түмээр дийлж байсан юм гэсэн. Эхлээд эмч, эмнэлгээ эрүүлжүүлье Хүний эрүүл мэнд хоёр шалтгаантай. Нэг дэх нь нийгэм, хоёр дахь нь эмч, эмнэлэг. Эрүүл мэнд бол нийгмийн үзэгдэл, үр дагавар. Нийгэм эрүүлжиж, соёлжиж, төр ёс суртахуунтай болж байж хүмүүс эрүүлждэг. Нэг хүнд оногдох ДНБ арван мянган ногоон мөнгө болж байж хүүхэд, эхийн эндэгдэл багасч хүний дундаж нас дал давдаг гэсэн олон улсын эрдэмтдийн дүгнэлт байдаг. Эм, эмнэлэг эрүүлжиж байж хүн ард өвчин эмгэгээс салах бас нэг нөхцөл бүрдэнэ. Эрх мэдэлтэн, мөнгөтэй хүмүүс эх орныхоо эмч, эмнэлгийг голж хэдэн сая ногоон мөнгөө алдаж хилийн дээс алхаад онож, алдаж явааг яалтай билээ. Эхлээд эмч нараа сайтар сургаж, төлөвшүүлж эмнэлгийн менежментийг нийслэл хотоос эхлэн зуун наян хэм эргүүлэхсэн. Эмч нар холоос биш хоёр их хөршдөө Засгийн газрын шугамаар явж бас тэндээс мэргэшсэн эмч эрдэмтнийг урьж сургах арга хямд, өгөөжтэй. Нэг сая хүнтэй нийслэл хотын эмнэлгүүдэд хол, ойрын хүмүүс амь гуйж ирээд олон эмнэлгийн дунд төөрч цөхөрсөөр явна. Монголд, нийслэлд "нэгдсэн эмнэлэг" (general hospital) байхгүй. Бидний том гэж хууртдаг эмнэлгүүдийн үүдэнд хадсан ийм хаяг эндүүрэл. Нийслэлд зуун даргатай зуун жижиг "тахир дутуу" эмнэлэг байснаас 3-4 томоохон нэгдсэн эмнэлэг байх номтой. Арван мод газрын тойрогтой манай нийслэлд дөрвөн шатны (өрхийн, дүүргийн, хотын, улсын) эмнэлгийн дунд өвчтэй хүмүүс хүнд суртал, чирэгдэл, мэргэжлийн мөхөсдлийн дунд залхаж эдгэрэх гэснээс хүндрэл, хохирол учрах нь бас "аймаар". Олон улсад нэгдсэн эмнэлгийн тогтолцоог "эмнэлгийн хотхон" (Медицинский городок, Medical camps) гэж өргөмжилдөг. Хүний өвчний 70 хувь нь архагшсан өнөөгийн нийгэмд "эмнэлгийн хотхон" эрүүл мэндийн түвэгтэй асуудлыг онож шийдэж өгдөг. Энгийн үгээр бол өвчтэй хүн нэг эмнэлгийн хаалга татаж ороод хэрэгтэй үзлэг, шинжилгээнд орж эмчлүүлээд учраа олно гэсэн үг. Ийм өөрчлөлт хийхэд мөнгө зарах биш хэмнэнэ. Харин хот, хороо, дүүргийн дарга, жижиг өрөөсгөл эмнэлгүүдийн багаахан мэдэлтэн нарын эрх ашгийн зөрчил нэг үгээр хүнд суртал, бул хар чулуу болж хөндөлсөнө. Монгол Улс 18 мянга, нийслэлд найман мянган эмнэлгийн ор байна. Нэг хүнийг 10 хоног эмчилж болно гэсэн тооцоог бид буруу гаргажээ. Зах зээлийн оронд эмнэлгийн орыг хурц, архаг өвчнөөр гаргадаг аргыг андуурч "будаа иджээ". Нэгдсэн эмнэлэгт төрөлжсөн мэргэжлээр сар, бүр олон сар хэвтүүлэн эмчлүүлэх өвчтэй хүн олон эмнэлгийн дунд, олон эмчийн гараар орж эдгэх биш хүндэрч байгааг эрүүл ухаанаар шүүхсэн. "Эрүүл мэндийн даатгал" (ЭМД)-ын гажуу тогтолцоо энд бас ташуур өгсөн. ЭМД-ын тогтолцоо бас "өвчтэй" байгаа шүү. Хүнээ яаж эрүүлжүүлэх вэ "ЭМХ" төслөөр төв суурин газраас олон эмч нар явж үзлэг шинжилгээ хийгээд эрүүлжүүлнэ гэвэл гэнэн "нялхсын өвчин". Хүнийг эмчийн байнгын хараанд хоёр жилээс доошгүй үзэж шинжилж байж өвчнийг олж, олон жил эрүүл мэндийн идэвхтэй хяналтад авч эмчилж байж эрүүлждэг. Хүнээ эрүүлжүүлэх ажлыг мөн хоёр замаар хийе. Нэгд, эмч нарын явуулын үзлэгийг нийгэмд түгшүүр зарлаж байгаа тэмбүү, заг хүйтэн, ДОХ илрүүлж эмчлэх зорилго тавья. Энэ талаар би "Мянган мэрээс" гэсэн өгүүллээр учирласан (ӨС, АЭ сонин). Хоёр дахь зам бол айл гэр, хүн ардаа өвчнөөс сэргийлэх "Эрүүл мэндийг цагаан толгой"-д тайлагдах ажил хийе. Энд мөнгө зарахгүй. "Хүн амд суурилсан сэргийлэлт" (Community basis prevention) гэдэг аргаар олон суурь өвчнийг эдгээсэн мэдээллийг дэлхий дүүрэн цацаж байна. Ийм төслөөр ДЭМБ, АХБ-аас мөнгө олох боломж нээлттэй. Эмч, эмнэлгийг эрүүлжүүлэх дараагийн зорилго бол эмчийн ёс суртахуун, эмнэлгийн ажилчдын ёс зүй. "Ёс суртахуунгүй эмч эрлэгийн цалам барьсан чөтгөр" гэсэн хатуу үг байдаг. Энэ бол мөнгө зарахгүй хийж болох ажил. Эмч, эмнэлгийн ёс зүйг орхисноос болсон эрүүл мэндийн хохирол техник-технологийн хоцрогдлоос илүү. "Өвчнийг эмээр, мэсээр, үгээр эмчилдэг. Сүүлчийнх нь илүү хүчтэй" гэж би бичиж байсан. Эм, эмнэлгийг эрүүлжүүлэх бас нэг боломж хувийн хэвшил. Эрүүл мэндийн хувийн хэвшлээс сүүдэр эрэх биш гэрэл хармаар. Эм хангамж бүрэн хувийнх, оношлогоо зах зээлд орж байна. Цахим тоолуурт томограмм гэдэг тэрбумын үнэтэй тоноглол манай оронд 11 байгаагийн ес нь хувийнх. Хоёр тэрбумаас давдаг соронзон цахилгаан резонансын төхөөрөмжийн анхных бас эзэнтэй. Хувийн эмнэлгүүд эхлээд ганц нэг эмчтэй байсан. Одоо хамтран айлсах, өргөжих зам эрж байна. Эрүүл мэнд дэлхийн арван том бизнесийн нэг гэдгийг чихээ дарж, нүдээ аньж явах хэрэггүй болов уу. 
