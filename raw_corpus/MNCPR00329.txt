Микроавтобусны жолооч нар эсэргүүцлээ илэрхийлэв

Өчигдөр олны нэрлэж заншсанаар Улаанбаатар банкны урд маш олон микроавтобус эгнэн жагсчээ. Хөл хөдөлгөөн ихтэй уг газарт юуны учир замын "шавар" болж микрынхон зогсоцгоосон талаар тодруулахад "Улиастай-5 шар" чиглэлийн 
микроавтобусны жолооч нар эсэргүүцлээ илэрхийлж байгаа нь энэ гэнэ. Тус өндөрийн арваннэгдүгээр давхарт Нийтийн тээвэр зохицуулалтын газар байрладаг бөгөөд эсэргүүцлээ илэрхийлсэн жолооч нар тэдэнд хандаж явган хүний зам болон автомашины замыг хааж зогсчээ. Энэ сарын 7-ны өдрөөс эхлэн Нийслэлийн тээвэр зохицуулалтын газраас зорчигч тээвэрлэх том оврын 15 автобусыг БНХАУ-аас шинээр оруулж ирсэн байна. Эдгээр том оврын автобусыг "Улиастай-5 шар" чиглэлд явуулдаг болж, хуучин энэ чиглэлд явж байсан микроавтобуснуудыг нийтийн үйлчилгээ хийхийг нь зогсоожээ. Хэдийгээр Нийслэлийн тээвэр зохицуулалтын газраас энэ шугаманд микрийнхнийг  явуулахыг зогсоох талаар урьдчилан мэдэгдэх хуудас өгч албан шаардлага тавьж байсан ч нэгэнт микрийнхон өөр явах чиглэлгүй болж талхныхаа мөнгийг олж чадахгүйд хүрсэн учраас өчигдөр бөөнөөрөө цугларч эсэргүүцлээ илэрхийлсэн байна. Хотын тээврийнхэн микроавтобусны жолооч нартай биечлэн уулзаж өөр чиглэлд явах эрх олгохоо амласнаар өчигдрийн эсэргүүцлийн цуглааныг түр зуур ч гэсэн намжааж чадав. Уг нь "Улиастай-5 шар" чиглэлд хэд хэдэн том оврын автобус зорчигч тээвэрлэж байсан ч хүн ам ихтэй тус чиглэлд тэр болгон хүрэлцээтэй ажиллаж чаддаггүй байсан аж. Тиймээс энэ сул талыг микроавтобусныхан овжин ашиглаж энд чиглэл авч хүн тээвэрлэдэг болсон байна. Харин урдаас оруулж ирсэн 15 шинэ автобусыг уг чиглэлд явуулах болсноор одоо микроавтобусныхан ажилгүй болоход хүрээд байгаа аж. 
Б.Одмаа
