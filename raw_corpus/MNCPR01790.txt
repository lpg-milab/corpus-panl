Монгол цэргийн баяр найман сарын 7

Шинэ оны эхний энэ өдрүүдэд төрийн голлох яамдууд, түүний дотор БХЯ үүсэн байгуулагдсаныхаа 95 жилийн ойг ёслол төгөлдөр тэмдэглэлээ. Удахгүй Зэвсэгт хүчний 86 жилийн ойн баярыг энэ сарын 18-нд тэмдэглэнэ. 
Хэдийгээр түүхэнд "цонх" гардаггүй ч манай Зэвсэгт хүчний түүхэнд ийнхүү есөн жилийн "цонх" яалт ч үгүй үүслээ. Өөрийн зэвсэгт хүчинтэй улс орон бүр эх орноо хамгаалагчдынхаа байгуулсан гавьяаг хүндэтгэн ёсолдог заншилтай байдаг. Ийм ёслолууд нь гол төлөв тухайн орны зэвсэгт хүчний анхны ялалт байгуулан алдраа дуурсгасан өдөртэй давхацдаг нийтлэг уламжлалтай билээ. Урьд цэргийн баярыг "Цэргийн наадам" хэмээн жил бүрийн долдугаар сарын 11-нд тэмдэглэдэг байжээ. 1946 онд БНМАУ-ын тусгаар тогтнол олон улсын хэмжээнд хүлээн зөвшөөрөгдсөн тул улсын баярыг байнгын Засгийн газрыг тунхагласан өдөр болох долдугаар сарын 11-нд, цэргийн баярыг 1921 онд Хиагтыг Хятадын гамин цэргээс чөлөөлсөн өдөр болох гуравдугаар сарын 18-нд тус тус тогтоон Улсын Бага хурлын тэргүүлэгчид 1946 оны тавдугаар сарын 28-нд 32 тоот зарлигаа гаргасан байна. Ийнхүү Монгол Улсын зэвсэгт хүчин үүсэн байгуулагдсан өдрийг жил бүрийн гуравдугаар сарын 18-нд тэмдэглэдэг болжээ. Өнөөдрийн манай албан ёсны түүх 1911 оны Үндэсний эрх чөлөөний хувьсгал мандал, бууралтын замыг туулан үргэлжилсээр 1921 онд сая бүрэн ялж, Монгол Улс нь олон улсын ойлголтоор "De facto" тусгаар тогтносон гэж нэгэнт үздэг болжээ. Үүний нэгэн жишээ нь төрийн голлох яамдууд үүсэн байгуулагдсаныхаа 95 жилийн ойг ёсчлон тэмдэглэж байгаа явдал мөн. Монголчуудын 1911 онд 220 жил үргэлжилсэн Манжийн ноёрхлыг устган Богд хаант Монгол Улс (БХМУ)-ыг тунхаглахын хамт мөн үндэсний зэвсэгт хүчнээ сэргээн байгуулсан билээ. БХМУ-ын цэрэг гэж одоо бид өнөөгийн Зэвсэгт хүчнээс ялган нэрлэж байгаа тэр цэрэг 1912 оны наймдугаар сарын 7-нд Ховд хотод байсан "Сангийн хэрэм" хэмээх Манжийн цэргийн бэхлэгдсэн цайзыг дайран эзэлж анхны том ялалтаа байгуулсан юм. Үүнээс хойш 1919 оны эцэс хүртэл эх орныхоо тусгаар тогтнолыг хамгаалан олон удаа хүнд бэрх тэмцлийг хийн түүхэн гавьяа байгуулахын хамт 200 гаруй жил тасарсан Монголын үндэсний цэргийн дарга нарыг өсгөн бойжуулах хэрэгт эргэлтийн шинжтэй их үйлсийг чухам энэ БХМУ-ын цэрэг бүтээсэн билээ. Энэ цэргийн эгнээнээс хожим манай зэвсэгт хүчний бүхэл бүтэн үеийг авч явсан алдарт дарга жанжид болох Хатанбаатар Магсаржав, Манлай баатар Дамдинсүрэн, жанжин Д.Сүхбаатар, П.Тогтох, Ө.Чулуун, Б.Пунцаг, М.Юмжав нарын олон дарга нар тодрон гарсан байдаг. 1919 онд бүгдийн мэдэх шалтгаанаар энэ цэргийг татан буулгасан гэх боловч Хиагтад Б.Пунцагийн захирсан 50 цэрэг, Дарьгангын Наранбулагт Хичээнгүй баатар, гүн Л.Гомбо-Идшингийн захирсан 200 цэрэг тус тус үлдэж хил хязгаарыг сэргийлэх үүргээ үргэлжлүүлэн биелүүлж байжээ. Хожим Ардын Журамт цэргийг үүсгэн байгуулахад дээр дурдсан Хиагтын 50 цэргээс Анхны тэргүүн хорооны үндсэн цөмийг бүрдүүлж, даргаар нь Б.Пунцагийг томилсон түүхтэй. Үүнээс гадна Хиагтыг чөлөөлсөн Ардын Журамт цэргийн бараг бүх даргалах бүрэлдэхүүн, цэргүүдийн ихэнх хувь нь БХМУ-ын цэрэгт урьд нь алба хааж байсан хашир цэргийнхэн байсан. Ийм учраас эмхлэн байгуулагдаад анхны тулалдаанд орохдоо буудлагын дасгал ч хийгээгүй гэдэг. Мөн Монголын зүүн хязгаарыг чөлөөлөх Зүүн замын цэргийн бүрэлдэхүүнд П.Гомбо-Идшингийн 200 цэрэг орж явсан байдаг. Гэтэл бид Монголын нэн шинэ үеийн түүхийг 1911 оны Үндэсний эрх чөлөөний хувьсгалаар эхэлсэн гэж үзэж байгаа хэрнээ үндэснийхээ Зэвсэгт хүчнийг яагаад есөн жилээр хойно байгуулагдсан гэж үзэх болж байна? Улс нь үүсэж, батлан хамгаалах хариуцсан яам нь байгуулагдсан юм бол яагаад Тусгаар тогтнолоо хамгаалан бүтэн есөн жил гаруй цус асгаруулсан хүнд бэрх тэмцлийг хийсэн тэр цэргийг үл тооцоод, хожим 1921 онд Хиагтыг чөлөөлсөн байлдааныг цэрэг үүссэн хэрэг гэж үзэх болж байна вэ гэдэг асуулт Зэвсэгт хүчнийхээ түүхийг хүндэтгэн үздэг хэн бүхний гайхшралыг төрүүлж эхэллээ. Энэ асуудал Зэвсэгт хүчний дээд удирдлагын анхааралд 1997 онд нэг удаа өртөж, тэр жил Зэвсэгт хүчний 86 жилийн ойг тэмдэглэсэн боловч 1911 оны гуравдугаар сарын 18-нд монголчууд Манжийн ноёрхлоос арай гараагүй байсан. Харин Манжийн цэргийн хурандаа Тянь-Цайли гэгч Нийслэл хүрээний орчим хөлийн модчин (Одоогоор Хонхорын станцаас наана)-д Манж цэргийн шинэ хуарангийн шав тавьсан үетэй давхцаж орхиод түүхэн талаасаа инээдэмтэй хэрэг болсон юм. Зүй нь тэр жил гуравдугаар сарын 18 биш, наймдугаар сарын 7-ны өдөр, 86 биш 85 жилийн ойг тэмдэглэх байлаа. Улсын хувьд бол яахав хожим тогтвортой ажилласан тэр засгийн газар байгуулагдан зарлагдсан өдөр нь үүсэн байгуулагдсан өдөр. Тухайн хувьсгалын ялсан өдөр болж болох. Тэр нь манай улсын хувьд 1921 оны долдугаар сарын 11 яах аргагүй мөн. Харин зэвсэгт хүчний хувьд бол анхны ялалт байгуулсан өдөр нь үүсэн байгуулагдсан өдөр болох бөгөөд энэ өдөр нь 1912 оны наймдугаар сарын 7-ны өдөр юм. Энэ талаар манай цэргийн түүхчид ерөнхийдөө дээрхтэй нэг санаатай байдаг. Тэдний дотор мөн монгол цэрэг байгуулагдсан үеийг XIII зуун гэж үзэх бодол санаатай зарим хүн байж болох боловч миний бодлоор нүүдэлчин монголчууд цэрэглэсэн түүх бол зөвхөн XIII зуунаар тогтохгүй эртний явдал юм. Иймд дээр дурьдсанчлан 1912 оны наймдугаар сарын 7-ны өдрийг өнөөгийн Монгол Улсын Зэвсэгт хүчний үүсэн байгуулагдсан өдөр гэж хойшид тэмдэглэж хэвшүүштэй. 
Дэд хурандаа Б.Батбэх 
