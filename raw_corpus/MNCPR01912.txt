Төрийн "ТӨӨРСӨН" алт

Монгол, Болгарын хамтарсан "Монголболгаргео" хэмээх алтны үйлдвэр улсын алтыг их л "төөрүүлсэн" замаар очих газарт нь хүргэдэг бололтой. 
Ийм дүгнэлтийг ч тус газарт ажилладаг, мөн ажиллаж байгаад халагдсан хэд хэдэн хүн өгч байна лээ. Хоёр улсын хамтарсан энэ компанийн захирлаар Л.Пүрэвгял гэдэг хүн ажилладаг ажээ. Баянхонгор аймгаас нийслэл рүү улсын алтыг ямар ч харуул хамгаалалтгүйгээр, дундаас нь авч завшиж ч болох замаар, хэнээр ч хамаагүй дайж журам зөрчиж байна гэдгээр Төрийн өмчийн хороо Л.Пүрэвгялыг хэсэг хугацаанд ажлаас нь халаад байсан боловч энэ оны тавдугаар сараас эргэн томилогдсон юм байна. Гэтэл тэр хаширдаггүй бололтой. Хаширдаггүй ч гэж дээ амташсан хэрээ арван гурав дахина гэгчээр хувийн ашиг сонирхолд дийлдсэндээ, эсвэл улсын алтыг ямар нэг байдлаар хувьдаа ашиглах зорилгоор мөн л журам зөрчсөн үйл ажиллагаагаа үргэлжлүүлсээр байна гэдгийг "Монголболгаргео"-д ажиллагсад өчигдөр сэтгүүлчдэд мэдэгдсэн юм. Төр түмэн нүдтэй болохоор Л.Пүрэвгялын журам зөрчсөн үйл ажиллагааны зах зух хууль, цагдаагийнханд илчлэгдэж өдгөө шалгагдаж байгаа гэнэ. Өнгөрөгч долоо хоногийн сүүлээр "Монголболгаргео"-д геологич Дашцэрэн гэгч 2,8 килограмм алтыг Баянхонгор-Улаанбаатарын чиглэлийн онгоцонд тээж яваад цагдаагийнханд саатуулагдан шалгагдсан юм байна. Хэн ч харсан харуул хамгаалалтгүй, цагдаагийн ажилтан дагаагүй, хувь хүн зүгээр л өөрийн өмчөө авч яваа юм шиг л алт хармаалсан нь цагдаагийнхны анхаарлыг татахгүй байхын аргагүй. Магадгүй хулгайн алт авч яваа ч юм билүү. Улсын эрдэнийг ийн авч явна гэдгийг хэн ч сонссон гайхмаар. Энэ бүгдээс улсын өмчийг, цаашлаад ард түмний хөрөнгийг хэн дуртай нь аваад явдаг байж болохгүй гэдэгт алтны үйлдвэрт ажиллагсад санаа зовниж, журам зөрчсөн үйл ажиллагаа нь удаа дараа давтагдаж байгаа Л.Пүрэвгялд хариуцлага хүлээлгэх цаг болсон хэмээн "Монголболгаргео" ХХК-ийн худалдаа хангамж эрхэлсэн орлогч захирал В.Энхтөр болон хэвлэлийн хуралд оролцогсод дурьдаж байсан. Тиймээс тэд Төрийн өмчийн хорооны даргад хандсан мэдээлэл хүргүүлээд байгаа юм билээ. 1993 онд Сангийн сайд, Эрдэнэс баялгийн сайдын хамтарсан журам гарснаар улсын алтыг харуул хамгаалалт, цагдаагийн хяналт дор хадгалж тээвэрлэн улмаар зохих газарт нь буюу Монголбанкинд шууд тушаах ёстой байдаг байна. Гэвч Л.Пүрэвгял дарга энэ журмыг хуучин албан тушаалдаа томилогдсоноосоо хойш, өөрөөр хэлбэл, тавдугаар сараас хойш арав гаруй удаагийн алт тушаалтыг дээрх зөрчсөн үйл ажиллагаагаараа гүйцэтгүүлж байжээ. Улсын мөрдөн байцаах газрын эдийн засгийн гэмт хэргийг шалгах алба 2,8 килограмм алтны асуудлыг нэгэнт одоо шалгаж эхэлсэн байна. Түүнчлэн дээрх алтыг тушаахаар авч явсан Дашцэрэн "Гэрэлмаагаас " гэсэн хаягтай 273 грамм жинтэй алт мөн авч явсан гэнэ. Хамгийн гол нь бага жинтэй алт улсын алттай адил сав баглаанд боогдсон байсан нь хуулийнхны анхаарлыг нэлээд татаж байгаа сурагтай. Эндээс "Монголболгаргео"-гийн удирдлага үнэхээр улсын алтыг зориудын хамгаалалтгүйгээр "төөрүүлж" улмаар хувьдаа завшиж байв уу гэх хардлага гарч байж болохыг үгүйсгэх аргагүй юм. Тэгээд ч алтны энэ компанид ажиллагсдын мэдээллээр алт Монголбанкинд хүрэх хүртлээ Г.Пүрэвгялын найз нөхөд, хамаатан саднаар нь дамжиж, хонон өнждөг гэдгийг нягтлан шалгах шаардлагатай байгаа аж. Л.Пүрэвгял албан тушаалаа авангуутаа л өөрийн хүрээний хүмүүсээ гэр бүлээр нь бүрэлдүүлж хариуд нь 30-аад ажилтныг ажилгүй болгосон хэмээн хэвлэлийн хурал зохион байгуулагчид мөн ярьж байсан юм.
Б.ТУУЛ 
