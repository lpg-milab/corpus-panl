Эзэн Чингисийн тухай мультимедиа CD ном дор мөргөмү

Монголчууд эрт дээр цагаас ном судраа хадганд нандигнан ороож, бурхан шигээ дээдэлсээр ирсэн билээ. Эрт, өдгөөгийн эрдэмтэн мэргэд, бичгийн хүмүүсийнхээ бүтээлийг уншиж судалж байхад "... ном дор мөргөмүү" гэх нь цөөнгүй тохиолддог.
Үнэхээр ч холыг ойртуулж, ухааныг тэлэх "Ном" хэмээх гайхамшигт бүтээлд бишрэн мөргөх үе элбэг байх ажээ. Шинжлэх ухаан, техникийн дэвшлийн энэ зуунд ном судрын дассан хэлбэр, хэв маягт багагүй өөрчлөлт гарч ирсэний нэг нь мультимедиа CD ном. Тодруулбал, "1000 жилийн суут их хаан Чингис" хэмээх мультимедиа CD бүтээлийг дурдаж болох юм. Энэхүү CD нь ном, бичиг, соёлын дурсгалт бүтээлийн хөгжлийн нэгэн шинэ хандлагыг тодорхойлон байх мэт санагдана. Их эзэн Чингис хааны үеийн Монголын эзэнт гүрний мандан бадрах үеийн үндсэн дурсгалт бичиг болох "Монголын нууц товчоо" номонд дурдагдсан газар усны нэр он цагийн эргэлтэд ихэд өөрчлөгдөж, түүхэн газар зүйн шинжлэх ухаанд асар их эрэл хайгуул, судлагдахууны орон зайг үлдээсэн юм. Үүнд гадаад дотоодын олон эрдэмтдийн шинжилгээ судалгаа үр дүнгээ өгч, хойч үеийн бидэнд түүхэн үнэн улам бүр нээгдсээр байна. Хүний амьдралын нэгэн үе буюу 13 жилийнхээ хөдөлмөрийг зарцуулсан "Чингис хааны түүхэн газар зүйн атлас" номыг Газар зүйн шинжлэх ухааны доктор, профессор Д.Базаргүр, Газарзүйн хүрээлэнгийн эрдэм шинжилгээний ажилтан Д.Энхбаяр нар бүтээж, шинжилгээ судалгаанд зориулан цөөн хувь хэвлэн гаргажээ. "Монголын нууц товчоо" номд гарч буй бүхий л үйл явдлын газар зүйн байршлыг, нарийн нягт эдүгээчлэн тогтооход энэ бүтээл их ахиц дэвшил гаргаснаараа чухал ач холбогдолтой. Доктор, профессор Д.Базаргүр нь 1990-1993 онд Монгол, Японы "Гурван гол" төсөл, 2000 оноос Монгол, Америкийн "Чингис хааны экспедиц" зэрэг төсөлд зөвлөгчөөр ажиллаж, "Монголын нууц товчоо" номыг "газрын хөрсөн дээр буулгасан" үнэлбэл зохих гавьяатай эрдэмтэн. Энэ бүтээлээ хийхийн тулд тэрбээр Ленинград (одоогийн Санкт-Петербург), Эрхүү, Бээжин хотын номын сангуудад түүх, газар зүйн бүтээлүүдтэй танилцахаас ажлаа эхэлж, том масштабын газрын зураг дээр газар усны нэр цуглуулах, домог хуучийн үйл явдал, газар орны давхацлыг  тодорхойлох, газар зүй археологийн шинжилгээг тухайн цаг үед онолдуулан баталгаажуулах зэрэг олон ажлыг нугалсан аж. "Чингис хааны түүхэн газар зүйн атлас" номыг үндэслэн мультимедиа CD бүтээл болгохоор Аймаг дундын бизнесийн танхимын дарга Л.Дуурсах санаачлан удирдаж, "Спикер групп" ХХК-ийн захирал Т.Жаргал, программчин А.Оргилбат нар хамтран "1000 жилийн суут их хаан Чингис" хэмээх цахим CD номыг бүтээсэн байна. Энэ бүтээлийг санаачилж, удирдсан Л.Дуурсах өмнө нь Англи-Монгол, Монгол- Англи хэлний "Бяцхан тархи", "Супер тархи" зэрэг цахим толь бичгүүдийг зохиосон бөгөөд цахим ном хийх талаараа Монголдоо анхдагч нь гэж хэлж болно. "1000 жилийн суут их хаан Чингис" мультимедиа CD бүтээлийг ашигласнаараа "Монгол нууц товчоо"-г товч буюу дэлгэрэнгүйгээр, үйл явдлыг уран сайхны дүрслэл бүхий видео бичлэгтэй, уянгалаг сайхан аялгуутай, газар зүйн тодорхой тэмдэглэгээтэй, англи монгол хэлээр бүрэн дүүрэн ойлголт авах боломжтой юм. Төрийн шагналт найруулагч Ж.Балжиннямын "Мөнх тэнгэрийн хүчин дор" киноны хэсэглэл болон бас бус видео дүрс, төрийн хошой шагналт хөгжмийн зохиолч Н.Жанцанноровын уянгалаг аялгуу зэрэг нь энэ CD номыг чимэглэж чаджээ. Нөгөөтэйгүүр "Монголын нууц товчоо"-нд болж буй үйл явдлыг асар том газрын зураг дээр тэмдэглэсэн мэт сэтгэгдлийг төрүүлж буйд энэ бүтээлийн гол амин сүнс оршиж байгаа билээ. Д.Базаргүр, Д.Энхбаяр, Л.Дуурсах нарын энэхүү шинэ хэлбэр загвараар буй болсон "1000 жилийн суут их хаан Чингис" бүтээлийг оюутан сурагчдын таван ч хичээлийн сургалтанд ашиглаж болох давуу тал байгаа юм. Тухайлбал: түүх, газар зүй, англи хэл, уран зохиол, мэдээллийн технологи-программ хангамжийн хичээл зэрэгт ашиглавал үр дүнтэй бөгөөд сонирхолтой болох нь нэн тодорхой. Мөн цэргийн шинжлэх ухааны судалгаанд ашиглаж болох чухал мэдээллүүд ч багтжээ. "Монголын нууц товчоо"-нд Есүхэй баатар, хүү Тэмүжиний хамт Хонгирадын Дэй сэцэнийд очиж охин Бөртэг нь бэр буулгахаар гуйдаг. Дэй сэцэн зөвшөөрч, Есүхэй Тэмүүжинийг орхин Цэгцэрийн шар талд явж байхдаа Татаруудад хорлогдон тэндээс мордож явах замд бие нь муужирч, гурав хоног арайхийн гэртээ хүрч, наснаас нөгчив хэмээдэг. Харин дээрх бүтээлд түүх, газар зүй, археологийн олон эх сурвалжийг ашиглан Есүхэй баатар хэдэн оны хэдэн сард аль замаар Дэй сэцэнийд очиж, хаагуур буцаж явахдаа юуны учир Татаруудад хорлогдсон, Есүхэйг хаана оршуулсан зэргийг том масштабын газрын зураг дээр төрөл бүрийн тэмдэглэгээгээр ойлгомжтой илэрхийлж видео дүрс, зураг аялгуу, англи монгол тайлбарын хамт оруулсан байх жишээтэй. Үүнээс үзэхэд "Монголын нууц товчоо"-г улам баяжуулж, төгс төгөлдөр болгосон хэмээн дүгнэж болох. Өөрөөр хэлбэл, "Монголын нууц товчоо" судлалд гарч буй шинэ хандлага, шинэ эрэлхийлэл энд тусгалаа олсон байна. Урьд өмнө "Монголын нууц товчоо" судлал хэмээх бие даасан шинжлэх ухаанд цахим ном бүү хэл, ийм түүхэн газар зүйн иж бүрэн атлас ч гарч байгаагүй. Чингис хааныг төрснөөс эхлээд шарилыг нь Өглөгчийн хэрэмд онголон тахих хүртэлх бүхий л үйл явдлыг баримтат кино шиг тодорхой дүрслэн үзүүлсэн энэ бүтээлийн олон талын ач холбогдлыг эрхэм уншигч Та бүхэн ойлгосон буй заа. Ноён Л.Дуурсах энэхүү бүтээлээ Хонконгийн түнш компанидаа чанарын өндөр түвшинд, өнгө үзэмжтэй, өвөрмөц содон хэлбэрээр хэвлүүлсэн байна. Дэлгэрэнгүй зааврын дагуу компьютерийн анхан шатны мэдэгдэхүүнтэй хэн боловч ашиглах бүрэн боломжтой юм. Хонконгийн интернэтийн худалдааны сүлжээгээр гадаадад борлуулалт сайн байгаа гэнэ. Харин Монгол эх оронд маань тийм биш байгаа нь харамсалтай. Энэ ч аргагүй. "Хүн хэдий ухаантай ч хэлэхээс наашгүй, цаас хэдий нимгэн ч чичихээс наашгүй" гэсэн ардын маань зүйр үг бий. Энэ үүднээс цахим бүтээлийн онцлог талыг дээр дурдсан билээ. "1000 жилийн суут их хаан Чингис" мультимедиа CD бүтээлийг Монголын тулгар төр байгуулагдсаны 800 жилийн ойг тохиолдуулан үнийг 40 хувь хямдруулж, "Hi-Fi" рекордсын бүх салбараар худалдаж байгаа юм байна. Энэ тухай мэдээллийг 333111, 91614065 дугаарын утсаар лавлаж болох аж. Шинээр программ зохиож хийсэн учир, жирийн нэг дуучны CD бичлэгтэй харьцуулахын аргагүй хөдөлмөр шингэсэн нь ойлгомжтой. Монгол Улсын Засгийн газраас өрх бүрийг компьютержүүлэх ажлын эхлэл муугүй явагдаж буй энэ үед компьютерийн хэрэглэгч бүхэн "Монголын нууц товчоо"-ныхоо CD хувилбарыг албан газар, гэр орондоо дээдлэн залж, хүссэн үедээ Их эзэн Чингисийн гэгээн дүр, сургаал айлдвар, амьдралын түүхийг нь судалж гэмээнэ бид бүхний хийморь лундаа сэргэж байх бус уу. "1000 жилийн суут их хаан Чингис" мультимедиа CD бүтээлийг Ерөнхийлөгч Н.Энхбаяр өөрийн ивээл, анхааралд аваасай хэмээн хүснэ. Гадаад, дотоодын айлчин гийчин, зочид төлөөлөгч нарт аар саар, үл шалих бэлэг дурсгалын зүйл өгч байснаас, энэхүү мультимедиа CD бүтээлийг дурсгавал нэн тохиромжтой санагдана. Үүнийг төр засгийн удирдах ажилтнууд, аялал жуулчлалын байгууллагынхан анхааралдаа аваасай, үнэхээр сайхан бэлэг болно гэсэн сэтгэгдлийг надад төрүүллээ. Өдгөө компьютерийн эрин зуунд дээрх CD ном нь ном хэвлэлийн хөгжлийн нэгэн чиг баримжааны эхлэл болж байгаагаараа онцлогтой юм. Цаашид жирийн хэрэглээ болсон байхад гайхах зүйлгүй, харин аливаа юмны анхдагч болно гэдэг нэр төрийн хэрэг билээ. Тэгээд ч Их эзэн Чингис хааныхаа үүх түүхээр эхэлж буй нь олзуурхууштай. Ном дор мөргөм үү. 

