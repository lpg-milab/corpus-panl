Э.Сэлэнгэ: Ганц хүний хичээл зүтгэлээр амжилтад хүрдэггүй юм билээ

-Манайх гоо бүсгүйчүүдээ дэлхийн мисст оролцоход нь төдийлөн анхаардаггүй- Саяхан Польшийн Варшав хотноо зохиогдсон дэлхийн мисс шалгаруулах тэмцээнд Монгол Улсыг төлөөлж Эрдэнэ-Очирын Сэлэнгэ оролцсон. Энэхүү "Miss World" тэмцээнээр Э.Сэлэнгэ "Авьяас мисс" номинацийн IV байрт шалгарсан билээ. Тэрбээр дэлхийн миссийн тэмцээн хийгээд өөрийнхөө тухай ийн хөөрөлдсөн юм.
-Дэлхийн миссийн тэмцээнд улс орноо төлөөлж амжилттай оролцсонд баяр хүргэе. Тэмцээний явцад тохиолдсон сонин хачнаасаа хуваалцахгүй юу? -Баярлалаа. Тэмцээн өмнөх тогтсон жишгээрээ сарын турш үргэлжилснийг уншигчид санаж буй бизээ. Энэ удаад дэлхийн 106 орны гоо бүсгүйчүүд гоо сайхан, авьяас чадвар, мэдлэг боловсролоороо өрсөлдсөн юм. Тэмцээний үеэр бүсгүйчүүдийн гадаад төрхөөс илүү хэлний мэдлэгийг чухалчилсныг энд дуулгах нь зүйтэй болов уу. Тэмцээний эхний өдрөөс оролцогчдын биеэ авч яваа байдал, алхаа гишгээг хянадаг юм билээ. Биднийг Польшийн байгалийн үзэсгэлэнт зургаан газраар аялуулсан юм. Аялах явцад буюу сарын турш хүмүүнлэгийн болон нийгэм рүү чиглэсэн үйл ажиллагааг гоо бүсгүйчүүд хамтран зохион явуулсан. Мөн спорт, урлагийн болон усны зэрэг мисс номинациудыг тодруулсан. Энэ өдрүүдэд дэлхийн олон орны тэр тусмаа олон жил дэлхийн мисст тасралтгүй оролцож ирсэн улсуудын гоо бүсгүйчүүдээс туршлага хуримтлууллаа. Тэгээд ч танилцаж дотно найзууд болцгоосон. -Өөрөө монгол бүжгийн гайхамшгийг дэлхийд таниулж бусдыг бишрүүлж чадсан. Энэ бүжгийг хэнээр заалгасан юм бэ? -Үндэсний бүжгээ бүжиглэж сонирхуулах нь тэмцээний томоохон шалгууруудын нэг байсан. Тэмцээний үеэр монгол бүжгийг надад зохисон бүжиг гэж олон хүн урмын үгээр мялаасан юм. Бүжгийг Монголд болсон "Мисс"-ийн гуравдугаар байрын шагналт н.Хандаар заалгаж сарын турш бэлдсэн. Мисс н.Ханд энэ бүжгийг бүжиглэх дуртай. Тэгээд ч заалгасан бүжгээрээ "Авьяас мисс" амжилтанд хүрч итгэлийг нь алдаагүйдээ баярлаж байгаа. Багаасаа Латин Америкийн болон чөлөөт бүжиг бүжиглэдэг байсан тул сурахад тийм ч хэцүү байгаагүй. Гэхдээ анх удаагаа монгол бүжиг бүжиглэлээ. -Өөрөө "Спорт мисс"-ийг шалгаруулах тэмцээнээр хэр амжилттай өрсөлдөв. Тохиолдсон хөгтэй явдлуудаас хуваалцаач? -"Спорт мисс" тодруулах үеэр уртын харайлтаар өрсөлдсөн. Хамгийн инээдтэй нь харайлтын эхнийх туршилтынх байдаг. Энэ үеэр ихэнх маань бүдэрч элсэнд унасан. Гурван удаа үсрэх эрхтэй тул сүүлчийн хоёрт хичээх хэрэгтэй болдог. Харайлтын явцад элсэн дээр унасан болохоор бэртэж гэмтэх явдал гараагүй. Энэ номинацид Канадын гоо бүсгүй шалгарсан. Тэр гурван метр 40 см урт харайсан юм. Намайг түүний дараа буюу хоёр метр 95 см харайсан гэсэн. Дэлхийн мисс эхлэхээс өмнө гурван сарын турш "ANT", "Energy" төв дээр Өлзий багшийн удирдлаган дор хичээллэсэн минь тус болсон. -Ер нь тэмцээний явцад өөрөөс тань монголчуудын тухай асууж, сонирхож байв уу? -Бараг хүн болгон Монголын баялаг түүхийн талаар ярьж өгөхийг хүсдэг байсан. Зарим нэг нь манайхны зан заншил болоод хэлийг хятадтай төстэй юу хэмээн асуусан юм. Энэ бүхэнд өөрийн зүгээс чадахаараа түүх, хэл соёлынхоо талаар ярьж тэдний буруу ойлголтыг зүгшрүүлсэн гэх үү дээ. Исландын гоо бүсгүй өргөн уудам нутагтай орон хоёрхон сая хүн амтай юм уу гээд гайхаж байсан. Тэгээд ч цөөхөн хүн амтай ч дэлхийн хэмжээний тэмцээнд өрсөлдөх чадалтай гоо бүсгүй бэлтгэсэнд гайхснаа хэлээд монголчуудад мэнд дамжуулаарай гэсэн юм. Ер нь монгол охид царайны төрх, биений хөгжлөөрөө Ази тивдээ бусдаас давуу санагдсан. -Тэмцээний бэлтгэл хэр хангагдсан байсан бэ? -Дэлхийн олон орны гоо бүсгүйчүүдийн хувьд эртнээс энэ тэмцээнд оролцсон туршлагатай. Тиймээс ч улс орноо дэлхийн тавцанд таниулж бас өөрийн байр сууриа олсноороо өвөрмөц. Харин монголчуудын хувьд хоёр дахь удаагаа оролцож байгаа болохоор туршлагагүйтэх явдал бий. Тэгээд ч ганц хүний хичээл зүтгэлээр амжилтад хүрдэггүй юм байна. Олон хүний тэр тусмаа төр засгийн ч туслалцаа хэрэгтэй санагдсан. Ихэнх орон дэлхийн тэмцээнд оролцох гоо бүсгүйгээ ивээн тэтгэж бэлтгэдэг. Манайх энэ тал дээр ойлголт багатай болоод ч уу, тэр бүр тоодоггүй. Тухайлбал, өмнөх дэлхийн мисст манай орныг төлөөлж Хонгорзул оролцсон. Тэр тэмцээнд өмсөх хувцас хунар, замын зардлаа өөрөө хувиараа төлсөн шүү дээ. Харин энэ удаад ивээн тэтгэгч хэд хэдэн байгууллага байсан тул боломжоороо бэлтгэлээ базаасан. Юутай ч олны хүчээр амжилтад хүрдэг болохыг ойлгосон. Энэхүү тэмцээнд 106 гоо бүсгүй оролцсоноос би 21 дүгээр байрт шалгарлаа. -Сарын турш үргэлжлэх дэлхийн миссээр улс орон бүр гоо бүсгүйдээ амжилт хүсч санал ирүүлдэг. Өөрт тань манайхан хэр саналаа өгсөн бол? -Энэ тал дээр манайхан дутмаг ойлголттой болоод ч уу төдийлөн санал ирүүлж, дэмжиж байгаагаа илэрхийлээгүй. Гэхдээ интернэтээр бага ч гэсэн санал ирсэнд баярласан. Гадаадынхаас багагүй захиа ирсэн байсан юм. Бусад улс орныхон мессэж ч илгээдэг юм билээ. -Дэлхийн миссийн тэмцээнээр будалт хийхийг зөвшөөрдөггүй гэсэн. -Өөрийн төрхөөрөө байхыг чухалчилдаг. Хиймлээр буюу будаж хөөрхөн болохыг зөвшөөрдөггүй. Тэр нь ч амар байсан. Учир нь надад нүүрээ тод будах зохидоггүй. Пудр, крем огт хэрэглэдэггүй гоо бүсгүйчүүд байсан нь Япон, Руменых юм . -Өөрөө өмнө миссийн тэмцээнд оролцож байв уу? -Хүүхэд байхын загвар өмсөгч болохыг мөрөөддөг. Сурагч байхдаа 11 настайдаа "Үнсгэлжин"-д оролцож тусгай байр шалгарсан. Энэ мөчөөс мөрөөдөл маань улам ч ассан. Дараа нь 2002 онд "Toshiba" миссийн тэмцээнээр хоёрдугаар байрт орсон юм. -Ингэхэд хаана төрсөн юм бэ. Гэрийнхнийхээ тухай ярихгүй юу? -Эрдэнэтэд төрж таван нас хүртлээ тэнд цэцэрлэгт хүмүүжсэн юм. Дараа нь манайх Улаанбаатар хотод нүүж ирэхэд намайг цэцэрлэгт аваагүй. Нэлээн өндөр нуруутай болохоор сургуулийн насны хүүхэд гээд л.. Бүтэн жил гэртээ байхдаа англи хэл дээр гардаг хүүхэлдэйн киног үзэж англиар ярьдаг болсон. Ингээд л гүнзгийрүүлж  сурч эхэлсэн. Аав компьютерийн мэргэжилтэй байсан. Аавын мэргэжил надад таалагддаг тул өвлөхөөр шийдсэн. Одоо "Цахим" дээд сургуульд энэ чиглэлээр сурч байгаа. Ээж нягтлан бодогч. Нэг эгчтэй. -Уучлаарай. Өөрөө найз залуутай юу? -Бий. Түүнийг Дөлгөөн гэдэг. Оюутан. Үерхээд хоёр жил болж байна. -Цаашид юу хийхээр төлөвлөж байгаа вэ. Өөр мэргэжилтэй болох тухай бодож байв уу? -Цаашид хийх төлөвлөсөн зүйл их бий. Юутай ч дараагийн дэлхийн мисст манайхаас оролцох гоо бүсгүй бэлдэх төлөвлөгөөтэй байгаа. Харин кино найруулагч болох юмсан гэж боддог. Хүний амьдралын хамгийн аз жаргалтай мөч бүхэн гэрэл зурагт л үлддэг. Тэр утгаараа гэрэл зурагчин болох хүсэл мөрөөдөл ч надад байдаг юм. Энэ дашрамд намайг дэмжсэн надад тусалсан бүх хүмүүст баярласнаа танай сонингоор дамжуулж хэлмээр байна. 
Ч.Анна
