Улаанбаатарын агаарын бохирдлыг бууруулахад төр татаас өгөх үү?

УИХ-ын гишүүд "ангийн дарга"-даа анхаарал хандуулаад амьсгаа өндөртэй яваа. Гэсэн ч өөр бусад иргэдийн хувьд үүнээс илүү амин чухал сэдэв баасан гаригийн УИХ-ын чуулганы хуралдааны "цэс"-т багтсан юм.
ХЗХ-ны хохирогчид эрх баригчид хохирлыг нь барагдуулах талаар юу хэлэлцэхийг амьсгаа даран хүлээж байгаа. Хэрэв хохирогчдынх нь тоогоор ач холбогдлын зэрэглэл өсдөг бол Монгол Улсын хүн амын тал хувь нь хохирогч болчихоод байгаа Улаанбаатарын агаарын бохирдол анхаарал татах сэдэв яах аргагүй мөн. УИХ-ын гишүүд хотын утааг шийдэхээр гэр хорооллыг барилгажуулах, гамшгийн бүс болгон зарлах, агаар бохирдуулагч нь төлөх тогтолцоонд шилжих гээд л өч төчнөөн санал дэвшүүлцгээж байна. Гэсэн ч эдгээр нь нэг жилийн дотор агаарыг цэвэршүүлж амжихгүй. Ганцхан жилийн дараа эрх баригчид алдаа оноогоо дэнслүүлэх гээд байдаг... Улаанбаатар хотын агаарын бохирдлыг бууруулахтай холбогдсон асуудлыг судалж, УИХ-аас гаргах тогтоолын төсөл боловсруулах ажлын хэсгийнхэн өнгөрсөн өвлөөс хойш багагүй бичиг, цаас үйлдвэрлэжээ. Гадаад орнуудын туршлагыг ч гайгүй сайн судалцгаасан байна. Лондон хотод 1952 оны арванхоёрдугаар сард дөрвөн өдрийн туршид агаарын бохирдлын түвшин огцом нэмэгдсэнээс 4000 орчим хүн амь насаа алдсан гашуун түүхийг ч мэдэж авч. Аймшигт хэмээх тодотголтой энэхүү гамшгийн дараа Английн Засгийн газар түүхий нүүрс хэрэглэхийг хориглох шийдвэр гаргасан түүхтэй. Манайд ч тийм гай тойрч өнгөрөх төлөв алга. Улаанбаатарын агаарын бохирдол хүн -амын удмын санд нөлөөлөхүйц түвшинд хүрсэн гэж мэргэжилтнүүд сануулж байна. Харин эрх баригчид өнөөг хүртэл агаарын бохирдлыг дорвитой бууруулах шийдвэр гаргаж чадсангүй. Арай л өвөл хүмүүс хотын утаанд хуйгаараа угаартаж үхэхийг хүлээгээгүй л байлтай. УИХ-ын тогтоолын төсөл боловсруулах ажлын хэсгийн саналд түүхий нүүрсний хэрэглээг зогсоох арга багтсан байна. Урд хөрш Хятадаас авахуулаад олон оронд ийм арга хэрэглэсэн юм билээ. Нүүрсийг гүн боловсруулж, утаагүй түлш үйлдвэрлэх найдварыг Дулааны II цахилгаан станц, Багануур хувьцаат компани, Японы зээл тусламжаар жилд 15 мянган тонн брикет үйлдвэрлэх төсөлд даатгасан юм байна. Брикетэн түлш гэдэг нь нүүрсийг жигнэж, утаа гаргадаг элементүүдийг нь салгаж авахыг хэлдэг аж. Шахмал түлш, гэрийн сайжруулсан зуухыг сурталчлах замаар нүүрсний хэрэглээг бууруулах гэж удтал хичээсэн ч үр дүн нь гарт баригдаж, нүдэнд харагдсангүй. Шахмал түлшний хорт утааг ялган авах технологи хэрэглээгүй учраас утааг дорвитой бууруулахад нөлөөлж чадаагүй гэж дүгнэцгээжээ. Харин гэрийн сайжруулсан зуух 10 мянга орчим айлд л хүрсэн учраас гэр хорооллын утааг бууруулах хүчин зүйл болж чадсангүй. Гэр хорооллыг цахилгаанаар халаах санал нэг биш удаа яригдсан ч бүгд халаагуур хэрэглэвэл манай цахилгаан станцууд ачааллаа даахгүйд хүрэх тооцоо бий. Түлш эрчим хүчний яам Японы Шинэ энерги, үйлдвэрийн технологийн хөгжлийн байгууллагатай хамтран нүүрсний гүн боловсруулалтын үйлдвэр байгуулах судалгаа хийжээ. Судалгааны дүн нааштай гарвал жилд 10 мянган брикетэн түлш үйлдвэрлэх хүчин чадалтай үйлдвэр байгуулах гэнэ. Харин Дулааны II цахилгаан станц 200 мянган тонн брикет үйлдвэрлэх хүчин чадалтай үйлдвэрийн төсөл санал болгосон юм. Багануурынхан болон Дулааны II цахилгаан станцынхан УИХ-ын байнгын хорооны хуралдаанд оролцож, утаагүй түлш үйлдвэрлэх төслөө танилцуулсан. Дулааны II цахилгаан станцын захирал Ү.Төмөрхуягийн яриа сэтгүүлчдийн анхаарлыг татсан юм. "Нэг жилийн дотор утаагүй түлшний үйлдвэр байгуулна" хэмээн тэр найдаж байна. 10 сая ам.долларын өртөгтэй утаагүй түлшний үйлдвэрийг II цахилгаан станцыг түшиглэн байгуулвал хямд брикетэн түлшээр эхний ээлжинд 85 мянган өрхийг хангаж, хотын утааг 60 хувиар бууруулахаар тооцсон аж. Хотын агаарын бохирдлыг бууруулахаар жилд 50 тэрбум төгрөг гаргах хэрэгтэй гэж УИХ-ын ажлын хэсгийнхэн санал болгож байгаа. Түүнийх нь 10 тэрбумыг утаагүй түлшний үйлдвэр байгуулахад төсөвлөөсэй гэж тэд хүсчээ. Дулааны II цахилгаан станцынхан одоогоор хамгийн хямд өртгийг санал болгож байгаа юм. Эрчим хүчний судалгааны төвтэй хамтран судалгаа тооцоог хийсэн агаад Хятадын Камк инженеринг компанитай хамтарсан аж. Харин байнгын хорооны хуралдааны үеэр зарим гишүүн төрийн өмчийн цахилгаан станцуудад эргэлзэж байгаагаа хэлсэн юм. Тэднийг хувьчилсны дараа хувийн хэвшлийнхнээр уг төслийг хэрэгжүүлэх санал дэвшүүлсэн гишүүн ч байлаа. "Ийм тохиолдолд Улаанбаатарын агаарын бохирдлыг бууруулах ажил тодорхойгүй хугацаагаар хойшилно. Тэгээд ч хувийн хэвшлийнхэн ашгийн төлөө л ажиллах болно. Утаагүй түлшний түүхий эд болох хагас кокс манай ядуу гэр хороололд биш Хятадын үйлдвэрлэгчдэд очно. Утаагүй түлш маань Улаанбаатарт биш урагшаа урсах болно" гэж Ү.Төмөрхуяг захирал учирлав. Улаанбаатарын утаа нийгмийн асуудал учраас төрийн татаас хэрэгтэй гэж тэр үзэж байна. Тэд утаагүй түлшний үйлдвэрийн төслөө Ерөнхий сайдын ивээлд багтаахыг хүсчээ. Ерөнхийлөгчийн ивээл дор өч төчнөөн үйл явдал өрнөдөг. Харин Ерөнхий сайд өнөөг хүртэл өөрийн нэрийн хуудас болсон ажил санал болгоогүй яваа. Түүний тэргүүлсэн Засгийн газар өч төчнөөн мөнгө халамжид цацсан гэдгээрээ бахархдаг. Гэсэн ч ямаа өсөхөд Ерөнхий сайд ямар хамаатай юм гэдэг шиг алт, зэсийн үнийн өсөлтөд Монголын Засгийн газрын хувь нэмэр гэхээр юм байгаагүй. "Ногоон хэрэм", "Цахим Монгол", "40 мянган айлын орон сууц" хөтөлбөрийн нэрийг нь өөрчилж, Итгэлийн 10 мянган төгрөгийн зүсийг хувилгасан ч үр нөлөөг нь Ерөнхий сайдтай холбож үзэх нь юу л бол. "Эрүүл монгол хүн" хөтөлбөр нь хүртэл Л.Гүндалайгаар овоглогддог билээ. Харин Улаанбаатарыг утаагүй болгох ажил эзнээ хүлээж байна. М.Энхболд өмнө нь хотын даргаар ажиллахдаа утааг багасгаж чадаагүй. Өдгөө Ерөнхий сайдаар ажиллаад ч барахгүй бол хүмүүс түүнтэй хариуцлага тооцох нь лав. Улаанбаатарыг утаагүй болгох хөтөлбөр боловсруулж, энэ чиглэлээр уялдаа холбоогүй ажиллаж байгаа төр, төрийн бус байгууллагуудын ажлыг зангидаж, агаарын бохирдлыг бууруулахад хувь нэмрээ оруулж, өөрийн гэсэн "нэрийн хуудас"-тай болооч, Ерөнхий сайд аа. 
