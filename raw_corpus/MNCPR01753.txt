МАХН-ын хувьд сүүлчийн сонгууль байж мэднэ

Сонгууль ойртож байгаа болохоор намуудын анхан шатны байгууллага хуралдаж нэр дэвшигчээ тодруулж эхлэв. МАХН, АН -ынхан тойргоо булаалдаж багтах шингэхгүй аргаа барж байхад дөнгөж өлгийнөөсөө өндийсөн балчир намууд тойрог ахдахын зовлонг амсаж байна. МАХН-ын хувьд тойрог томсгож, намын анхан шатны байгууллагуудаас нэр дэвшигчдээ тодруулж байгаа хэдий ч мөнгөтэй, амбиц ихтэй гишүүдийнхээ хөлд цагаан байр ганхаж байна уу гэлтэй аж.
Хэн нэр дэвшихийг намын дарга голчлон шийдэх хэдий ч юм үзэж нүд тайлаагүй Удирдах зөвлөлийнхөн нь амбицтай мөнгөтэй гишүүдийнхээ өмнө балчирдахын зовлонг амсаж эхлэв бололтой. Энэ жилийн сонгууль өмнөх сонгуулиудаа бодвол хар PR үер лугаа бууж мэдэхээр байна. Учир нь сонгууль эхлэхэд гурван сарын хугацаа дутуу ч нэг тойрогт багтаж шингэхээ байсан хүмүүс хэдийгээр нэг намынхан ч бие биенээ гүтгэж доромжлохын аянд морджээ. Тухайлбал, Дорноговийн тойрогт УИХ-ын хоёр гишүүн нь аймгийн Засаг дарга Ж.Батсуурийгаа "намнах" төлөвлөгөөг хэрэгжүүлсэн ч амжилт олоогүй гэнэ. Ц.Шаравдоржийн рейтинг сонгогдсон тойрогтоо унасан учраас нийслэлийн Баянзүрх дүүргийг сонирхож аймгийн намын хорооноосоо нэрээ татжээ. Харин дорноговьчуудын Данзанравжаа гэгдэх нь холгүй байсан УИХ-ын гишүүн Л.Одончимэд өвдөг шороодов. Учир нь тэрбээр НХХ-ийн сайд байхдаа "Зуучлах товчоо"-ны захирал Д.Сүхбаатар агсныг үхэлд хүргэсэн хэмээн буруудаж байсан нь нөлөөлсөн гэх. Мөн намын даргынх нь зүгээс энэ удаа өвгөжөөр гишүүдээ жийх бодлого барьсантай холбоотой гэх мэдээлэл ч бий. Хэрвээ энэ үнэн бол УИХ-ын гишүүн Ц.Шаравдорж Баянзүрх дүүрэгт нэр дэвших эрх авч чадахгүй гэсэн үг. Түүний оронд генерал Ц.Тогоог нэр дэвшүүлж "амыг нь хаах" байлгүй. Учир нь энэ тойрогт Ардчилсан намаас ширүүхэн өрсөлдөгчид тодорч байгаа. Өмнөговийн тойрог ч ширүүхэн байна. Өмнөговиос УИХ-ын дэд дарга Д.Идэвхтэн, УИХ-ын гишүүн асан Ц.Оюунбаатар, "Монголросцветмет"-ын захирал асан Х.Бадамсүрэн, "Сити" групын захирал асан А.Сүхбаатар, Ерөнхий сайдын нийгмийн бодлогын зөвлөх Б.Долгор нар нэр дэвших эрх авах санаатай байсан авч энэ удаа Д.Идэвхтэн, Б.Долгор нар санал авч чадаагүй. Д.Идэвхтэнийн хувьд 2004 оны УИХ-ын сонгуулиар аймгаасаа нэр дэвших санаатай очсон боловч аймгийн намын хороо нь хүлээж аваагүй гэдэг. Энэ удаа тэр явдал давтагдсан хэмээж байна. Б.Долгорын хувьд эмэгтэй нэр дэвшигч тэгээд ч намынхаа зүгээс хүчтэй дэмжлэг авч чадаагүй. Харин хоёр мандаттай энэ тойрогт эхний байдлаар нэр дэвшсэн гурвын нэг нь унах ёстой. Тэр нь Х.Бадамсүрэн болов уу. Учир нь С.Баяр "өмнө нь эрүүгийн хэрэгт нэр холбогдсон хүнийг нэр дэвшүүлэхгүй" гэсэн хатуу байр суурьтай байгаа аж. Энэ явдал Булган аймагт ч давтагдав. Одоогоор дуулиан болоод байгаа Э.Мөнх-Очир, Ц.Анандбазар нарын хувьд үүнтэй яг ижил үйл явдал болсон байх магадлалтай. Учир нь Ц.Анандбазар өмнө нь хүн заналхийлсэн хэргээр "Ганцхудаг"-т хоригдож байсан, мөн өнөөгийн Ерөнхийлөгчийн хүн гэсэн шошго зүүж түүндээ эрдэж нэрийг нь барин оодорч яваад хар гэрт хоригдохдоо тулж байсан зэрэг нь Булганд нэр дэвших эрх авахад нь саад болсон байх. Шуудхан хэлэхэд намын даргаасаа виз авч чадаагүй гэсэн. Тэгэхээр Булганд УИХ-ын гишүүнээсээ илүү оноо авсан Э.Мөнх-Очирт хорсох шалтгаан түүнд байсныг үгүйсгэж болмооргүй. Хутга шөвөгтөө хүрэх нь ч юу вэ зүгээр нэг маргаан бол байж болох. Бас л хоёр мандаттай энэ тойрогт одоо Э.Мөнх-Очир, УИХ-ын гишүүн Ц.Цэнгэл, аймгийн Засаг дарга М.Оюунбат нараас мөн л хоёр нь тунана. Эрс шийдэмгий зантай, намын залуучуудын нэг имиж болж буй Э.Мөнх-Очирыг хүчээ нийлүүлж унагаах нь нөгөө хоёрт нь ашигтай. Тэд дөрвөн жил хамтарч ажилласан. Рейтинг нь ч ойрхон байгаа. Ц.Цэнгэлийн хувьд сайд байх үеэр нь томоохон ослууд гарч байсан зэрэг нь түүнд хасах оноо авчирна. Тиймээс намынхаа Бага хурлаас өмнө нэгнийхээ цуглуулсан онооноос хасч өөрсдөдөө нэмэх башир арга МАХН-ынханд зохидог учраас тэр болтол зүгээр сууна гэдэг юу л бол. Харин Э.Мөнх-Очирын хувьд хотод бүрдүүлсэн имижээр Булганд өндөр оноо авна гэдэг ялалт ойрхон байгааг л харуулсан. Нийслэлийн Хан-Уул дүүргийн хувьд С.Баяр, Н.Энхбаяр нарын хэнийх нь "морь" давхих вэ гэдэг сонирхолтой юм. Энэ тойрогт УИХ-ын дэд дарга Д.Идэвхтэн, Хан-Уул дүүргийн Засаг дарга Д.Загджав нар аль эртнээс яригдсан. Харин С.Баяр УИХ-ын гишүүн Н.Баяртсайханыг энэ тойрогт оруулах сонирхолтой боловч Д.Идэвхтэн, Д.Загджав хоёул Ерөнхийлөгчийн гэсэн шошгоор нэр дэвших гэж байгаа. Уг нь Д.Идэвхтэн Өмнөговиос нэр дэвшсэн бол асуудал байхгүйгээр Н.Баяртсайхан нэр дэвших байлаа. Харин одоогоор энэ тойрогт ямар наймаа явагдахыг таахын аргагүй. Д.Загджавт дахиад л албан тушаал амлаж үлдээгээд хад мөргүүлэх үү эсвэл Н.Баяртсайхан, Д.Идэвхтэн нарын нэгний амыг таглах уу гэдэг мөдхөн тодорхой болно. Үүнтэй нэгэн адилаар Сүхбаатар дүүрэг анхаарал татаж байгаа. УИХ-ын гишүүн Сү.Батболд, Ц.Мөнх-Оргил нар энэ тойрогт рейтинг өндөртэй. Гэтэл саяхнаас намын дарга С.Баяр нь тэр хоёртой чихцэлдэж хамт нэр дэвшихээр болжээ. Тэгэхээр гурваас нэг нь унах магадлалтай. Тэр нь хэн байж болох вэ. С.Баяр энэ удаа УИХ-д дөрвөн жил ажилласнаараа нөгөө хоёрынхоо нэгийг өөр тойрог руу яв гэсэн санал тавьсан гэлцэж байна. Одоогоор нэр хүндийн хувьд арай илүү яваагаараа ХЗДХ-ийн сайд Ц.Мөнх-Оргилыг тойргоо сольж Баянгол дүүрэгт оч гэсэн бололтой. Баянгол дүүрэг ч тийм хүчтэй өрсөлдөгчтэй тойрог биш л дээ. Ардчилсан намын лидер, УНДЕГ-ын дарга С.Эрдэнэ энэ тойрогт бараг нэгээр гарах рейтингтэй байгаа. Тэгэхээр хамгийн том өрсөлдөгч тэр гэсэн үг. Бусад нь яахав ээ байж болох хүмүүс хэдий ч хоорондоо саналаа хуваах магадлалтай. Тухайлбал, АН-аас Х.Тэмүүжин, Ногоон намын дарга Д.Энхбат, ИХ намын дэд дарга О.Магнай нар. Тэгэхээр Ц.Мөнх-Оргил тэнд очиж л таарах байх. Энэ мэтчилэнгээр МАХН-ын нэр дэвшигчид тодорч байна. Хуучин шинэ дарга нарын гар хөл болоочид хийгээд эрх мэдэлд улайрч төрөөр бизнес хийхийг хүсэгчдийн дунд МАХН тарчилж байх шиг. Цэвэршмээр байдаг. Нийгэм ч шаардаад байдаг. Гэвч тэр боломж нь энэ намын толгойд нь суусан хэдхэн тооны хуучинсаг үзэлтнүүдийн гарт тас атгаастай байдаг. Нийгэмд зөвшөөрөгдсөн лидерүүдтэй ч бас нийгэмд хэзээ ч үл зөвшөөрөгдөх олигархиуд олонтой энэ намын хувьд энэ сонгууль сүүлчийнх байж мэднэ. Хэрвээ МАХН боловсон хүчнээ шинэчилж олигархиудаасаа салахгүй бол нийгэм цэвэрших тусмаа өтөл намын хаалгыг дахиад нээгдэхүйгээр гаднаас нь хааж орхиж мэдэх юм. 
Л.Мөнхбаясгалан
