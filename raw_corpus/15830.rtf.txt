№181 (15830)
1984 ОНЫ ДОЛДУГААР САРЫН 29
ФЕРМИЙН ЗУСЛАН

Саалийн механикжсан фермүүд байгуулагдсанаар суурингийн хөдөлмөрчдийг жилийн турш сүүгээр хангах нөхцөл бүрдэж, үйлдвэрлэлийн нь арга технологи сайжрав. 

1984 онд улсын төвлөрсөн хэрэгцээнд нийлүүлэх сүүний ная шахам хувийг саалийн механикжсан фермүүд бэлтгэнэ. Энэ оны эхний хагас жилд улсын төвлөрсөн хэрэгцээнд 18, 8 сая литр сүү нийлүүлсэн нь өнгөрөгч оны мөн үеийнхээс таван зуу гаруй мянган литрээр илүү байна. Улсын төлөвлөгөөг оны эхнээс жигд биелүүлэхийн тулд түүнийг улирал, сар, арав хоногоор хуваарилан, хоногийн графиктай ажиллаж, уг зорилтыг биелүүлээгүй нөхцөлд шалтгааныг нь илрүүлэн, дутагдлыг арилган, тасалдлыг нөхөж байсан Улаантолгой, Борнуур, Партизан, Гачуурт, Баруунхараагийн зэрэг олон сангийн аж ахуй оны эхний хагас жилийн төлөвлөгөөг давуулан биелүүллээ. 

Гэвч Дархан хот, Дорнод аймаг оны тэргүүн хагасын сүү бэлтгэх төлөвлөгөөг тасалдуулав. Мөн Улаанбаатарт нийлүүлэх сүүний төлөвлөгөөг Баянцогт, << Октябрь >> , Угтаал, Зүүнхараагийн сангийн аж ахуй, Лүн, Заамар, Мөнгөнморьт сумын нэгдэл олон мянган литрээр тасалсан байна. Зарим сангийн аж ахуй, хөдөө аж ахуйн нэгдлийн сүү үйлдвэрлэх ажилд мэдэгдэхүйц өөрчлөлт гараагүй нь фермийн үнээний тоог төсөлд заасан хэмжээнд хүргэхийн тулд сүргийн цөөн үйлдвэрлэлийг зохих технологийн дагуу хийгээгүй, үнээний арчилгаа, маллагааг сайжраагүй, саальчдын ажлын арга барил, харилцааг дээшлүүлээгүйтэй холбоотой. Түүнчлэн саалийн чухал үе зуны улиралд бэлчээрийг сонгон ажиглаж, уртасгасан хариулгатай болгох талаар бага анхаарч байна. 

Саалийн механикжсан фермийн зуслангийн бэлчээрийг хамгаалах, таримал талбайг ашиглах талаар тавьсан зорилтыг ч зарим аж ахуй биелүүлээгүй байна. Механикжсан фермийн үнээг зун, намрын улиралд бэлчээрт хариулахдаа энгийн ферм, иргэдийн малтай нийлүүлдэг, ялангуяа гунжин үнээг дур зоргын хээлтүүлэгт оруулдаг, хээл хаясан үнээ, гунжийг тухай бүр ялган тусгаарлаж, лабораторийн шинжилгээ хийлгэн эмчилж хээлтүүлдэггүй зэргээс шалтгаалан олон үнээ саалиас хасагдаж байна. Ийм учраас зуслангийн үед үнээ бүр хоногт 50 - 60 кг ногоо идэж байхаар бэлчээрийн ургацыг харгалзан, уртасгасан хариулгаар маллах цагийн хуваарь гаргаж мөрдөж, литр цаг тутамд нь 250 - 300 грамм, хүчин тэжээл ногдуулан өгч байх хэрэгтэй. 

Мөн саалийн хиаг, ерхөг, согоовор, царгас зэрэг ургамал голлосон, аль болох өндөр, өтгөн, сорлог ургамалтай бэлчээр дагуулан, тогтвортой идэшлүүлж, өдөрт гурваас доошгүй удаа услан нэг бүрт нь дөчин грамм эрдэс тэжээл өгч байх хэрэгтэй. Тэгэхдээ бэлчээрийн нэг хэсгийг дунджаар таваас долоо хоног тутамд эргэж ашиглахаар хуваарь хийн мөрдөн ажиллавал ургамлын сэргэх, үнээний саамшихад сайн байдгийг анхаарал зохино. 

Үнээний зэлнээс бэлчээр хол байх юм уу, ургац тачир үед үнээ бүрэн цадтал идэшлэж чаддаггүйгээс саамшихгүй болж, улмаар сүүний нөөц алдахад хүрдэг тул шөнийн хариулгыг зориуд зохион байгуулж, бэлчээрлэх хугацааг нь сунгах нь зүйтэй. Эрдэм шинжилгээний байгууллагынхны хийсэн судалгаанаас үзэхэд, шөнийн хариулгатай үед үнээний хоногийн саам 0, 4 - 0, 7 литрээр нэмэгдэж байжээ. Энэ нь 400 үнээтэй ферм сард мянган литр буюу зөвхөн зуслангийн хугацаанд нийт ферм сая гаруй литр сүү нэмж саах боломж байгааг харуулж байна. Иймээс зуслангийн хугацаанд үнээний сүүний гарцад өдөр, шөнийн хариулга, бэлчээр, үе хужрын тохиромж хэрхэн нөлөөлж байгаа, хүчин тэжээлийн хэмжээ үнээний хоногийн саамтай хэр зэрэг уялдаатай байгаад хяналт, шалгалтын ажлыг чиглүүлэх нь зүйтэй. Сүүний тасаг, ферм бүр арав хоног тутам үнээнийхээ сүүний гарцыг хянаж, түүний дагуу саальчдад хоногт саах сүүний хэмжээг тогтоон өгч, биелэлтийг нь хянаж, ажилд нь мэргэжлийн туслалцаа үзүүлж, зөвлөлгөө өгч байх нь чухал. 

Саальчдын дунд өдөр, долоо хоногийн аварга шалгаруулах уралдаан өрнүүлж, хугацаанд нь дүгнэж байх хэрэгтэй. Цахилгаан саалтуураар үнээ саагчдын уралдааныг ферм, бригадуудын хооронд сар тутам зохион байгуулж үнээ саах технологийг зөв мөрдүүлж, ажлын нь туршлагыг солилцуулах, тэргүүний дэвшилт аргыг нийтэд нэвтрүүлэх талаар ихээхэн анхаарвал зохино. 

Саахаас өмнө үнээний дэлэн хөхийг нь угааж цэвэрлэх, сүүг гурваас доошгүй давхар марлиар шүүх аргыг бүх саальчинд хэвшүүлэх нь чухал байна. Энэ талаар хүн, мал эмнэлгийн байгууллагынхны хяналт шалгалт, зохиож байгаа ажил бараг байхгүй байгааг анхаарч ажиллавал зохино. Сүүний чанарын болон хүлээн авах дансыг тогтмол хөтлөхийн дээр сүү төвлөрүүлж тушаадаг ферм, тасагт сангийн аж ахуй, нэгдлүүд ээлжээр бие төлөөлөгч ажиллуулан, сүүний чанарыг давхар хянах явдал ашигтай болохыг Борнуурын сангийн аж ахуйн өнгөрөгч жилийн ажиллагаа харууллаа. Хүмүүсийн санаачилга, хариуцлага, хяналт сулаас болж, сүү саалийг фермийн зуслангаас хугацаанд нь тогтмол хүлээн авч боловсруулах үйлдвэрт өгөлгүй удаах, гашилгадаг дутагдлыг бүрэн арилгах хэрэгтэй. 

Саалийн механикжсан фермийн өвлийн байрын дэргэд ногоон тэжээл тариалаагүй аж ахуйнууд багаар өвөлжих хөх тариа тариалах, байгалийн болон таримал бэлчээрийг хашиж хамгаалах зэргээр зуслангийн ажлыг зохион байгуулж, фермийн өвлийн бэлтгэлийг бүрэн хийвэл зохино. Өнгөрсөн жил зарим ферм үнээг байранд нь орой оруулж хагд өвсөөр голлон тэжээж байснаас сүүний гарцыг бууруулж байсан дутагдлыг давтаж болохгүй. 

Үхэр, тугалыг сайн таргалуулах, хорогдлыг нь зогсоох, үнээг сайн саамшуулахуйцаар зусланг зохион байгуулж, хоног сар, улирлын төлөвлөгөөг жигд биелүүлэхэд аж ахуйн намын байгууллага, захиргааны ажлыг чиглүүлж, саальчдаар тодорхой үүрэг амлалт авахуулан ажиллаж МАХН-ын III их хурал хуралдсаны болон БНМАУ-ыг тунхагласны 60 жилийн ойг хөдөлмөрийн их амжилтаар угтах нь саалийн механикжсан фермтэй аж ахуй бүрийн өнөөгийн чухал зорилт мөн. 

