МАХН-ын үйл ажиллагааг зогсоолгохоор Улсын дээд шүүхэд хандах боллоо

Миний авсан баттай мэдээллээр бол хэсэг улс төр судлаач, сонирхогч, ажиглагч нар ярилцан тохирч МАХН-ын үйл ажиллагааг зогсоолгохоор Улсын дээд шүүхэд өргөдөл гаргахаар болж ажлын хэсэг байгуулжээ.
МАХН-ын үйл ажиллагааг зогсоох үндэслэл нь тус нам Монгол Улсын Үндсэн хууль, дээр нь Монгол Улсын улс төрийн намуудын тухай хууль зөрчсөн гэдгээс үүдэлтэй. Үндсэн хуулийн Цэц УИХ-ын дарга Ц.Нямдоржийг хууль засварласан нь Үндсэн хууль зөрчжээ гэсэн дүгнэлт гаргасан. Удалгүй Үндсэн хуулийн Цэц дараагийн хуралдаанаараа УИХ-ын дарга Ц.Нямдорж хууль засварлаж УИХ-ын бүрэн эрхэд халдаж Үндсэн хуулийг зөрчжээ. Энэ удаа дараагийн үйлдэл нь түүнийг УИХ-ын даргаас огцруулах үндэслэл мөн гэсэн дүгнэлт гаргав. Ц.Нямдоржийн талаар Үндсэн хуулийн Цэцийн хоёрын хоёр дүгнэлт гарсан. Цэцийн дүгнэлт гарангуутаа хэрэгжих ёстой хэмээн Монгол Улсын Үндсэн хуульд тод томруун зааж өгсөн байдаг. Гэтэл МАХН-ын Удирдах зөвлөл чиглэл гаргаж түүний дагуу УИХ дахь хууль ёсны намын бүлэг нь Монгол Улсын Үндсэн хуулийг зөрчин, Цэцийн шийдвэрийг засамжилж, шүүн хэлэлцэж бүүр адарч хүлээж авахгүй хэмээн олонхиороо хүч түрэмгийлэн шийдвэрлэв. Энэ бүхэн нь МАХН Үндсэн хууль, Цэцийн тухай хууль, дээр нь Монгол Улсын улс төрийн намын тухай хуулийн тодорхой заалтуудыг зохион байгуулалттайгаар зөрчсөн хэмээн дээрх ажиглагчид үзжээ. Монгол Улсад үйл ажиллагаа явуулах улс төрийн намуудын зөвшөөрлийг Улсын дээд шүүх өгдөг. Улсын дээд шүүх зөвшөөрөхийн тулд Монгол Улсын хууль тогтоомжийн дагуу үйл ажиллагаа явуулах ам өчгийг нь авч байж намыг нь бүртгэж авдаг. Улс төрийн намын хууль гарсантай холбогдуулж МАХН 1990 оны гуравдугаар сарын 1-нд бүртгүүлж Монгол Улсад үйл ажиллагаа явуулах эрх олж авсан. Тэгвэл улс төрийн намыг тараах, үйл ажиллагааг нь зогсоохыг Улс төрийн намын тухай хуулиар Улсын дээд шүүх мэддэг. Улс төрийн намын тухай хуульд намууд хэрхэн ажиллах, юу хийж болохгүй зэргийг зааж өгсөн байдаг. Энэ бүх заалтыг зөрчвөл улс төрийн намыг хаадаг. Уг хуулийн тавдугаар зүйлд заахдаа энэ бүхнийг тодорхой хэлсэн. 5-р зүйл. Намын үйл ажиллагааны зарчим. 5-ын нэгд Нам үйл ажилгаандаа дараахь нийтлэг зарчим баримтална гээд 5.1.1-д ... ардчилсан ёс... тэгш байдал... үндэсний эв нэгдэл... хуулийг дээдлэн биелүүлнэ гэжээ. Тэгвэл МАХН-ын Цэцийн удаа дараагийн шийдвэрийг үл тоон УИХ-ын даргыг авч үлдсэн нь уг заалтыг зөрчиж байгааг харуулж байна. Мөн хуулийн Улс төрийн намын үйл ажиллагааг зогсоох, тараах гэсэн 23-р зүйлийн хоёрт заахдаа ... Үндэсний эв нэгдлийг задлан бутаргах... Үндсэн хуулийн бус аргаар төрийн эрхийг авах... хүч түрэмгийлэх... гэх зэрэг үйлдэл явуулах юм бол Улсын дээд шүүх намыг тараах тухай шийдвэр гаргаж, уг намыг 23-ын нэгд заасан хугацаанд улсын бүртгэлээс хасч, нийтэд мэдэгдэнэ хэмээн заажээ. /23.1 гэдэг нь ажлын таван өдөрт багтаан улсын бүртгэлээс хасч нийтэд мэдээлнэ гэж байдаг/ УИХ-ын даргыг авч үлдэхийн тулд намын бүлэг дээрээ гишүүдээ "дахиад нэр дэвшүүлэхгүй" хэмээн дарамталсан нь ардчилсан шударга ёсыг зөрчсөн. Гишүүдийн олонхиор хүч түрэн хууль зөрчсөн даргаа авч үлдэх гэж байгаа намын бүлгийн үйл ажиллагаа ч мөн улс төрийн намуудын тухай хуулийн тодорхой заалтуудыг зөрчсөн байна. Энэ бүгд нь тус намын үйл ажиллагааг зогсоох бүрэн үндэслэлтэй байгаа аж. Үүнийг бичвэрийн эхэнд дурьдсан улс төрийн ажиглагч хэсэг нөхөд Улсын дээд шүүхэд яаралтай өгөхөөр болжээ. Монгол Улсын хуулиар Улсын дээд шүүхийн шүүгчдийг Монгол Улсын Ерөнхийлөгч томилж чөлөөлдөг. Тэгэхлээр энэ байгууллага түүний нөлөөллийн гэсэн үг. Сүүлийн үеийн энэ хямралын эх үүсвэр буюу УИХ-ын дарга Ц.Нямдоржийг огцруулах ажиллагаа Ц.Нямдорж, Н.Энхбаяр хоёрын хоорондын зөрчилдөөнөөс үүсэлтэй хэмээн улс төр ажиглагчид үргэлж хэлсээр байгаа. Тийм учраас энэхүү МАХН-ыг тараах тухай үйл ажиллагааг "дээд" хүн нь дэмжихгүй юмаа гэхэд өмгөөлөхгүй нь лав гэсэн яриа тэдний дунд байгаа аж. Дашрамд дурдахад, УИХ-ын дарга Ц.Нямдорж нь бас дахиад хоёр ч хуулийг засварлачихсан байна. Энэ нь хууль ёсны үйлдэл мөн үү гэж Цэцэд шинээр хандчихсан байна. Нөгөө л иргэн Д.Ламжав, иргэн Р.Бурмаа нар энэ өргөдлийг Үндсэн хуулийн Цэцэд гаргажээ. Манай спикерийн засварласан хууль нийт 17 байгаа. Түүнийг сар болгонд нэг нэгээр нь Цэцэд өгөх тухай яриа байгааг би өмнө нь нэг бус удаа бичиж байсан билээ. Ийнхүү МАХН гэгч энэ үйлт нам эсвэл УИХ-ын дарга Ц.Нямдоржоосоо салах. Аль эсвэл намынхаа үйл ажиллагааг зогсоолгох хоёр салаа замын уулзвар дээр иржээ. 
Ж.Сандагдорж