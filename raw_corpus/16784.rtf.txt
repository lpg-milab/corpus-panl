№194(16784)      
1987 оны наймдугаар сарын 14.
Өвлийн зуншлага

Есдүгээр сараас дараа оны зургадугаар сар хүртэл өвөл, хаврын саруудад төв, суурин газруудын хөдөлмөрчид сүү, сүүн бүтээгдэхүүнээр тасрахгүй, зуншлагатай байхын тулд саалийн фермүүд байгуулж үхэр сүргийн ашиг шимийг авдаг болсон нь манай мал аж ахуй эрхлэх үйл ажиллагаанд гарсан томхон ололт билээ. Өвлийн зуншлагын шийдвэрлэх гол зүйл нь чанар сайтай, уураг, витамин ихтэй дарш ногоон тэжээл юм. Хэрвээ бид сүүний фермүүдийн үхэр сүргийг 270 гаруй хоног байнга тэжээхэд хүрэлцэхүйц хэмжээний, чанартай сайн дарш бэлтгэж авч чадвал өвлийн сүү, тарагтай байж хүн амын хүнсний чухал бүтээгдэхүүн мах, сүүний үйлдвэрлэлийг нэмэгдүүлэх зорилтыг биелүүлэхэд том хувь нэмэр оруулна. Төв аймгийн Борнуурын сангийн аж ахуйн хамт олон хүрэлцэхүйц хэмжээний дарш технологийн дагуу бэлтгэж саалийн үнээг сайтар тэжээсний үрээр өнгөрсөн онд үнээ бүрээс 3400 - 6000 литр сүү саасан сайхан жишээ бидэнд бэлхэн байна. 

Дарш бэлтгэх ажлын ийм чухлыг санаж бүхий л бололцоо нөөцийг дайчлан ашиглаж өвс ургамал шимт чанараа алдахаас нь өрсөж, үр тариа, төмс, хүнсний ногоо хураах ид ажилтай давхцуулахгүйгээр сүүхээчлэн хийж авахын тулд туйлын сайн зохион байгуулалттай, шуурхай, өндөр бүтээмжтэй ажиллах шаардлага энэ намрын бодит байдлаас урган гарч байна. 

Улсын хэмжээгээр хорь гаруй мянган га талбайгаас 250 шахам мянган тонн дарш бэлтгэх зорилтыг хангах ажил өнгөрсөн жилтэй жишишгүй өөр нөхцөлд ихээхэн хүч хөдөлмөр, овсгоо шаардах нь эргэлзээгүй байна. Ийм учраас комбайн, тракторын засварыг удаашруулахгүйгээр чанартай хийж, даршны ажилд туслахаар гарах хүмүүсийн орон байр, хоол хүнс, ажлын багажийг бүрэн бэлтгэх, даршны нүх, зам, талбайн засвар, цэвэрлэгээг хугацаа алдалгүй сайтар хийх хэрэгтэй болж байна. Үүнд хөдөө аж ахуйн нэгдэл, сангийн аж ахуйн захиргаа, олон нийт, хяналтын байгууллага арга барилаа өөрчилж, урхаг дутагдлаас ангижирч, үр ашиг, чанарын шинэ түвшинд хүрэхийг эрмэлзэх ёстой. Тийм шаардлагыг ч Намын Төв Хорооны III бүгд хурал тавьсан юм. Ялангуяа дарш бэлтгэж эхлэхийн өмнө техникийн бэлэн байдлыг нэгбүрчлэн шалгаж, найдвартай ажиллагааг хангах, шөнийн ээлжинд ажиллах нөхцөлийг бүрдүүлэх богино хугацаанд чанартай дарш хийж нөөцлөхийн тулд дарш хадгалах зоорь, нүхийг цэвэрлэж, засварлаж, хатааж, ариутгах цуврал ажлыг нямбай гүйцэтгэвэл зохино. 

Даршны тээвэрт явах машиныг зориуд бэлтгэх, ажлаа зохицуулах, техникийн үйлчилгээг чанартай хийх, тэвшийг өндөрлөж даац ашиглалтыг нэмэгдүүлэх, буулгах төхөөрөмжөөр тоноглож, рейсийн хугацаа хэмнэх бололцоог хангах хэрэгтэй. 

Ургац харилцан адилгүй байгаа энэ жилийн нөхцөлд дарш нөөцлөх зорилтыг ханган биелүүлэх өвөрмөц арга замыг нарийвчлан боловсруулж, талбай бүрийг биечлэн үзэж, ургацын хэмжээ, хураах ээлж дарааг зөв тогтоохын хамт өвс, ногоон тэжээл, болц нь гүйцэхгүй болсон үр тариа, сүрэл зэрэг түүхий эдийн олон төрлийн нөөцийг бүрэн ашиглах шаардлага гарч байна. Нэг наст үет, буурцагт ургамлыг түрүүлэлтийн эхэн үед, харин үр тариаг сүү, аарцан бололтын үед хурааж даршилбал наранцэцэг, эрдэнэшишийн хольцтой даршаас илүү чанартай болдгийг ч тооцоолж даршны хэмжээг нэмэгдүүлэх, тэжээллэг чанарыг дээшлүүлэх шилдэг арга замыг эрж хайх, туршлага, ололтыг шууд авч хэрэглэх хэрэгтэй байна. 

Даршны ургамал тариалах технологи зөрчсөний уршгаар тариалсан талбайн 20 40 хувийг хог ургамал эзэлж, улмаар дарш нягтруулалт, хучилтыг муу хийж, олон хоногоор сунжруулдгийн балгаар жил бүр 30 шахам мянган тонн дарш хаягдаж, улс нийгэмд хохирол учруулахад хүрдэг ноцтой дутагдал урьд өмнө гарч байсныг эцэс болгож, Намын Төв Хорооны III бүгд хурлын шийдвэр, Намын Төв Хороо, Сайд нарын Зөвлөлийн << Бүтээгдэхүүн, ажил, үйлчилгээний чанар дээшлүүлэх ажлыг хүчтэй болгох тухай >> тогтоолын заалтын дагуу даршны чанарт үзэгдэхүйц ахиц өөрчлөлт гаргавал зохино. 

Технологи, стандартыг зөрчих юм уу зохих шаардлага хангаагүй нөхцөлд хийсэн даршаар мал тэжээж, сүү, махны үйлдвэрлэлийг тууштай нэмэгдүүлэх бололцоогүй учир даршлах технологийн сахилгыг чандлан сахиж, хадах, тээвэрлэх, бэлтгэх ажлын үе шат бүрт удирдлага, зохион байгуулалт, хяналтыг сайжруулж, дутагдал, зөрчлийг тухай бүр цаг алдалгүй илрүүлэн засуулж, 70 хувиас бага чийгтэй ургамлыг даршлах, нүх бүрийг дөрвөөс илүүгүй хоногт дүүргэх, нягтруулалтыг 24 цагийн турш хийх зэрэг дарш бэлтгэх үндсэн шаардлагыг хатуу мөрдвөл чанартай дарш нөөцөлж, үр ашиг нь өвлийн зуншлагаар аяндаа ил тод болно. Даршлах ургамлыг хяруу, гэнэтийн хүйтрэлтээс сайн хамгаалах арга хэмжээг урьдчилан авахгүй бол хур бороо ихсэж, цагийн сэрүүн эрт буух байдал одооноос ажиглагдаж байгаа нь цаашдаа бэрхшээл хүндрэл учруулж мэднэ. 

Механикжуулагчид, тээвэрчид, оюутан, сурагчдыг дарш бэлтгэхэд ажиллуулахдаа тэдний улс төр, хөдөлмөрийн идэвхийг өндөржүүлэх бүхий л арга замыг сүвэгчилж, дайчин шахуу уралдаан далайцтай өрнүүлж өдөр тутам дүгнэж байх улмаар түрүүлэгсдийн арга туршлагыг дэлгэрүүлэх, соёл, хүмүүжлийн ажлыг тогтмолжуулах зэргээр ёс суртахууны аргаар хүний хүчин зүйлийг эрчимжүүлэхэд нам, улс, олон нийтийн байгууллагууд гол анхаарлаа чиглүүлбэл зохино. 

Саалийн ферм, мал бордох талбай зэрэг мал аж ахуйн эрчимжсэн технологи бүхий газарт хүрэлцэхүйц чанартай тэжээл бэлтгэх ажилд аймаг, сум, бригадын төвийн ажилчин, албан хаагчид, гэр бүлийн хүмүүсийг өөрсдийн нь эрх ашгийн үүднээс тодорхой үүрэгтэй идэвхтэй дайчлан оролцуулах, автомашин, комбайн, тракторыг сул зогсолтгүйгээр олон ээлжээр тэр ч байтугай аж ахуй хооронд шилжүүлэн ажиллуулах арга хэмжээг ч зохицуулан авч байх нь аймаг, сумын АДХ-ын гүйцэтгэх захиргаадын үүрэг мөн. 

Хот, аймаг, сумын төвийн хөдөлмөрчдийг сүү, сүүн бүтээгдэхүүнээр хангах фермүүд, мал бордох талбай, эмчилгээ, тэжээлийн цэг, мал төллүүлэх бааз зэрэг мал аж ахуйн үйлдвэрлэлийн эрчимжсэн хэсэг, нэгж бүрийн үр ашгийг дээшлүүлэхэд шийдвэрлэх ач холбогдолтой учир дарш бэлтгэх ажил бол үнэндээ өвлийн зуншлага, хөдөлмөрчдийн сайн сайхан аж байдлыг хангах чухал үйлс гэдгийг ухамсарлаж даршны ажилд бүх нийтийн хүчийг дайчлах хэрэгтэй байна. 

