147  (15796)
1984 ОНЫ ЗУРГАДУГААР САРЫН 20.
НАРИЙН БИЧГИЙН ДАРГА

Бугат сумын хөдөлмөрчдийн идэвх санаачилга хангалтгүй, аж ахуй, соёлын төлөвлөгөөт зорилт жигд биелэхгүй, намын байгууллагын үзэл суртал, зохион байгуулалтын ажил олигтой үр дүнд хүрэхгүй байсан учир Булган аймгийн намын хороо Д. Дэдээхүүг тэнд намын үүрийн нарийн бичгийн даргаар томилж ажил сайжруулах даалгавартай ажиллуулжээ. 

Залуу коммунист, эдийн засагч Д. Дэдээхүү намын байгууллагын болон, сум нэгдлийн нийт ажлын байдалд дүгнэлт хийж, айл өрх, албан байгууллага бүрээр орж олон зуун хүнтэй уулзан санал бодлыг нь судал оны үндсэн дээр байгууллага, хамт олон, хүн бүрээр ажил сайжруулах үүрэг, амлалт авахуулж ажиллажээ. Улсын төлөвлөгөө биелүүлэх хэсгүүд байгуулж, ажлыг нь сар, улирал бүр дүгнэж, удирдамж, чиглэл өгч, гол гол ажил дээр болзолт, сэдэвт уралдаан зарлаж дүгнэн, тэргүүний хүмүүсийн арга туршлагыг эрчимтэй нэвтрүүлсэн байна. 

Удирдах ажилтан, мэргэжилтнүүдийн тайланг намын хурлаар байлга хэлэлцэн, үнэлэлт дүгнэлт өгч, хүн бүрийг тодорхой зорилготой ажиллуулан, ажил төрлийн болон хүмүүжлийн даалгаврыг чанаржуулах замаар коммунистуудын манлайллыг өндөржүүлэхийг онцгой анхаарчээ. 

Намын үүрийн нарийн бичгийн дарга ийнхүү эрчимтэй шургуу ажилласны үрээр намын байгууллагын нэр хүнд, нөлөө эрс дээшилж, гурван жил гаруйхны дотор сум, нэгдлийн ажилд ахиц дэвшил гарч, сумын мал өсгөх VII таван жилийн төлөвлөгөөг 1983 онд бүх төрлөөр нь биелүүлжээ. 

МАХН-ын Төв Хороо намын анхан шатны байгууллагын нарийн бичгийн дарга нарын онол, улс төрийн мэдлэг, ажлын арга барилыг сайжруулах, хөдөлмөрийн хамт олны улс төрийн жинхэнэ удирдагч болгохыг онцгой анхаарч бүсийн болон улсын зөвлөлгөөнийг хэд хэдэн удаа хийж, ажлын нь зорилтыг тодорхойлон зааж өглөө. Намын анхан шатны нэлээд байгууллагын нарийн бичгийн дарга нарын илтгэл, сонсголыг Намын Төв Хороо сонсож туршлагыг дэлгэрүүлэх, дутагдлыг арилгах тодорхой шийдвэр гаргаж, аймаг, хот, районы намын хороодоос тэднийг удирдах удирдлагыг сайжруулах заалт чиглэл өгсөөр байна. 

Намын үүр, хорооны нарийн бичгийн дарга нар ЗХУКН-ын анхан шатны байгууллагын туршлагыг үе үе биечлэн судалдаг уламжлалтай болсон нь тэдний ажилд сайхан үр дүн үзүүлж байна. 

Намын анхан шатны байгууллагын нарийн бичгийн дарга бол юуны урьд улс төрийн удирдагч мөн. Иймээс аливаа асуудалд нам, улс, нийгмийн эрх ашгийн үүднээс ханддаг, намч, зарчимт, алсын хараатай, тактик сайтай байх хэрэгтэй. 

Нарийн бичгийн дарга нар нь хөдөлмөрийн хамт олны социалист ухамсар, хөдөлмөр, нийгмийн өмчид социалист ёсоор хандах үзлийг байнга дээшлүүлэн, тэдний идэвх санаачилгыг өрнүүлэн, аж ахуй, соёлын байгуулалтын төлөвлөгөөг амжилттай биелүүлэх гол үүрэгтэй. Зарим хүн аж ахуйн ажлаар шууд хөөцөлдөн, захиргаа, бусад байгууллагын ажлыг шүүрэн хийж, намын ажил, хүнтэй ажиллах ажлыг орхигдуулж байгаа дутагдлыг арилгах нь намын байгууллагын дайчин чадварыг дээшлүүлэх нэг үндэс юм. Намын эгнээг шилдэг тэргүүний хүмүүс, ялангуяа ажилчин, малчин залуусаар өргөтгөн, тэднийг үйлдвэрлэлийн салбар, нэгжид зөв байрлуулан, манлайлах үүргийг нь бүх талаар өндөржүүлэх нь аж ахуйг удирдах чухал арга юм. 

Хөдөлмөрийн бүтээмж дээшлүүлэх, өөрийн өртгийг хямдруулах, , бүтээгдэхүүний чанарыг сайжруулах, нөөц бололцоог илрүүлэн ашиглах, материал, түүхий эд хэмнэх, сахилга, дэг журмыг бэхжүүлэх зэрэг зангилаа асуудлыг намын хурлаар ажил хэрэгч хэлэлцэн, төлөвлөгөө шийдвэрт зөв тусган хэрэгжүүлэхийг чухалчлан анхаардаг намын байгууллагын нарийн бичгийн дарга амжилт олж байна

Намын анхан шатны байгууллагын нарийн бичгийн дарга нар ямагт шинийг санаачлагч, ажлын дэвшилт арга барилын бүтээлч эрэлчин, эцсийн өндөр үр дүнгийн төлөө тэмцэгч байх ёстой. Онол, улс төрийн мэдлэгээ байнга дээшлүүлж, ном, хэвлэл тогтмол уншиж, ЗХУКН-ын болон өөрийн орны тэргүүний байгууллагын туршлагыг цаг ямагт бүтээлчээр судлах нь шинийг санаачлах, эрэл хийх, эрснээ олох, алсыг харахын үндэс мөн. Өнөө үед бие даан намын ажлын шинжлэх ухааны үндэс, сурган хүмүүжүүлэх ухаан, сэтгэл зүйн аргыг байнга судлан гоо зүй, ёс зүйн мэдлэгээ үргэлж дээшлүүлж байх нь намын ажилтны чухал зорилт болж байна. 

Нарийн бичгийн даргын хариуцах ажил маш өргөн хүрээтэй олон талтай бөгөөд нэг ч асуудлыг хойш тавьдаггүй, тэгсэн хэрнээ бусдад идэвхтэй нөлөөлж чадах гол гогцоог нь олж, хүнтэй ажиллах урлагийг эзэмшиж ажиллавал амжилт олж чаддагийг Говь-Алтай аймгийн Чандмань, Баянхонгор аймгийн Баян-Өндөр, Өвөрхангай аймгийн Баруунбаян-Улаан сум, Геологийн төв лабораторийн намын байгууллагын нарийн бичгийн дарга Я. Баасанжав, Т. Бор, Ч. Жавзан, О. Доржцэрэн нарын зэрэг тэргүүний хүмүүсийн туршлага харуулж байна. 

Аймаг, хот, районы намын хорооноос намын анхан шатны байгууллагын нарийн бичгийн дарга нартай байнга, үр нөлөөтэй ажиллаж ажлын нь арга барил үр дүнг дээшлүүлэх нь намын анхан шатны байгууллагын дайчин чадварын үзлэг угтаж хийх чухал ажлын нэг мөн. Энэ талаар Хөвсгөл, Сэлэнгэ, Сүхбаатар зэрэг аймгийн намын хороо санаачилгатай ажиллаж байна. 

Нөхөр Ю. Цэдэнбал намын ажилтан нарын тухай <<Намын үйл хэрэгт хязгааргүй үнэнчээр зүтгэж, хөдөлмөрчдийн хайр талархал хүлээж, өндөр нэр хүндтэй болж, намын бодлогыг олон түмний дунд идэвхтэй сурталчлагч >> байх ёстой гэж үнэлсэн байдаг. 

Энэ үүргээ нэр төртэй биелүүлэн намынхаа удирдан чиглүүлэгч ролийг ажил амьдралын бүх салбарт хангах нь намын анхан шатны байгууллагын нарийн бичгийн дарга нарын эрхэм үүрэг мөн. 

