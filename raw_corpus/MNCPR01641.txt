ГОМДОЛТОЙ БОЛ ШҮҮХИЙГ ШҮҮ

Шүүхийн дээр зөвхөн хөх тэнгэр байх ёстой гэдэг зарчим бий. Мэдээж, хэн нэгэн албан тушаалтан ямар нэг хэмжээгээр шүүх засаглалд нөлөөлөх ёсгүй, жирийн иргэнээсээ эхлээд төрийн тэргүүн хүртэл бүгд шүүхийн өмнө тэгш эрх эдэлнэ гэсэн үг.
Харин энэ нь бодит амьдрал дээр хэрэгждэг эсэхэд олон түмэн эргэлздэг. Шуудхан хэлэхэд огт итгэдэггүй. Тиймдээ ч шүүхтэй холбоотой гомдол шүүмж байнга гардаг. Нэг талаасаа энэ. Нөгөө талаас нь авч үзвэл, шүүх гэдэг маань маргалдаж, мэтгэлцэн зарга үүсгэсэн хоёр талын "хэрүүл", гэмт үйлдлийн улмаас ойр дотныхоо хүнээс зуурдаар хагацсан хохирогчийн гомдол, хэрэг хийсэн гэмтний ял зэмийг шүүн тунгаах үйлдэл учраас заавал хэл ам таталдаг. Хоорондоо учир зүйгээ олохоо больж, шүүхдэлцсэн талууд асуудлаа шийдүүлсэн хойно ялалт авсан нь маадайдаг бол, ялагдсан нь зэмээ үүрэхгүйгээр барахгүй "Ийм шийдвэр гарахад хэн нэгэн нөлөөлсөн байж таарна" гээд хий хардаж эхэлдэг. Гэмт хэрэгтний хувьд ногдуулсан ял хөнгөдсөн гэх мэтээр заавал нэг зарга хийдэг нь монголчуудын нийтлэг зан. Олонхийн дунд байдаг шүүх засаглалын талаарх энэ мэт үзэл бодлыг цэгцлэх, шүүх эрх мэдлийн байгууллагуудын үйл ажиллагааны хэтийн төлвийг илүү тодорхой, олон нийтэд нээлттэй болгох үүднээс бидний гомдол саналыг Шүүхийн байгууллагын удирдлага сонсохоор болжээ. Чухамдаа шүүхийн байгууллагын ажилд юу дутагдаж байна, цаашид шүүхийн үйл ажиллагааг өөрчлөн сайжруулах, шинэчлэхэд ямар асуудалд илүү анхаарвал зохих вэ гэдэг дээр иргэн хэний ч болов санал бодлыг сонсож, хүлээж авах гэнэ. Ер нь "Монгол Улсын Шүүх эрх мэдлийн стратеги төлөвлөгөө"-г УИХ-ын 2000 оны тавдугаар сарын 4-ний өдрийн чуулганаар хэлэлцэн баталсан нь шүүх эрх мэдлийн байгууллагуудын цаашдын тогтолцооны хөгжил, хэтийн төлвийг тодорхойлсон чухал ач холбогдолтой баримт бичиг болсон гэж үздэг байна. Стратеги төлөвлөгөөг хэрэгжүүлэх явцад өнгөрсөн хугацаанд хууль тогтоомжийг боловсронгуй болгох, шүүхийн материаллаг баазыг бэхжүүлэх, шүүгч ажилтнуудынхаа мэдлэг боловсролыг дээшлүүлэх, шүүн таслах үйл ажиллагааны үр нөлөөг дээшлүүлэх чиглэлээр нэлээд ажлыг хийсэн гэж энэ салбарынхан өөрсдийгөө дүгнэдэг. Үнэндээ ч тийм. Харин шинээр томилогдсон удирдлага Монголын шүүх хараат бус, бие даасан, хариуцлага хүлээдэг, мэдрэмжтэй, шударга, хүртээмжтэй, бүтээмжтэй байх шинж чанаруудыг үйл ажиллагаандаа жинхэнэ утгаар нь хэрэгжүүлж чадсан тохиолдолд л хүний эрхийг хамгаалах болон шударга ёсны баталгаа болох зорилгодоо хүрэх боломжтой гэж үзсэн байна. Тиймээс шүүх байгууллагын талаарх олны үгийг сонсч, саналыг нь хүлээж авч эхэлжээ. Уншигч Та шүүх байгууллагатай холбоотой өөрийн санал бодлоо илэрхийлэхийг хүсвэл, Монгол Улсын Дээд шүүхийн дэргэдэх Шүүхийн судалгааны төвд биеэр аваачиж өгөх буюу 261349, 266079 утсаар мэдээлэх, 320622 дугаарын факсаар хандахад л болох юм байна. Нэгэнт ийм боломж олдсон дээр танд ямар нэг санал байвал, та гомдолтой бол шүүхийг шүүж болох нь. 
Н.Саранчимэг
