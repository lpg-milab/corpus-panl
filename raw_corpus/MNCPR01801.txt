Найр наадам, дуу хөгжим, рок, хип хоп...

... Пентатоник, язгуур урлаг, ардын дуу, Чингэс хааны 800 жилийн ой, өвгөн ноёны адууны баяр, дугаар цэцэрлэг ясли байгуулагдсаны түүхт 45 жилийн ой.
Энэ жил Их Монгол Улс байгуулагдсаны 800 жилийн баяр наадмыг 365 өдрийн турш хундага тавилгүй тэмдэглэнэ гэчихжээ. Хүний дундаас дээш нас ная. Төр улсын хэмжээ хязгаар арав дахин урт байж болох юм. Өнөөдөр Их Монгол Улс жаргахын өмнөх бадамлахын баярыг хөлчүүхэн нүдэндээ гунигтайхан тэмдэглэж сууна даа. Өдөрт нэг хамтлаг үүснэ. Сард нэг зохиолын дууны од төрнө. Ирэх 12 сард улс төрийн 17 нам тус бүрдээ шилдгийн шилдэг, зууны шилдэг шүлэгч, зуун зууны манлай улстөрчөө тодруулна. Оны шилдэг рок хамтлаг, хөөмийч, хэхрээч, хурхираачид бүгд алтан цомоо авч амжих бөгөөд жаазтай гэрчилгээгээ гардах үеэрээ" Энэ бол зөвхөн миний амжилт биш. Манай хамт олныг хуугаар нь үнэлж буй хэрэг мөнөөс мөн... ." гэх модон үгсийг эвшээхийн зуур хальт сонсоод хундага суллана. Урьд шөнийн баярыг бие организм үл хүчрэх авч өглөө нь аналгин, аспирин давхарлан уугаад толгойгоо базлан хий огиулна. Өнөө орой Жавхлан, Баясгалангийн концертийг очиж үзэхгүй бол хүмүүс намайг урлаг ойлгодоггүй гэж хардах ч юм билүү. Очихоос. Манай урд хөрш Өвөрмонголчуудын "Одон" гэдэг гоё телевизийг Улаанбаатарынхан их үздэг болжээ. Босоо бичигтэй босоо ард түмэн тэнд ёстой нэг хаагиж байнаа. Сэгсийсэн юмнууд гарч ирээд үсэрч цамнана. Нэг харахад бөх ч юм шиг. Ахиад харахад торондоо ноололдох тахианы имитаци ч гэмээр. Өглөөнөөс үдшийн бүрий болтол дуулаад л концерт тоглоод л. Тэгснээ мориндоо мордоод хаашаа ч хамаагүй пижигнэтэл давхилдах. Мөхөж байгаа ард түмэн ийм сайхан дуусаг, хөгжимсөг, наадамсаг байдаг ажээ. Уг нь дэлхий бол сөнөх яагаа ч үгүй. Икар гариг хэзээ ч манай гаригийг онож мөргөхгүй. Гэвч энэ дэлхий дээр олон ч ард түмэн, үндэстэн ястан ийн дуулсаар уйлсаар далласаар одсон түүх даанч олон доо. Биологийн хувьд динозавр, арслан заан хүртэл цагаа болоход цаст уулын барс улаан шоргоолжинд бариулж л явлаа. Монголд алим ургуулж байсан сүүлчийн агрономич үхээд арван жил болов. Тариа тарьдаг механикжуулагч нар бараг бүгд талбайгаа хаяцгаав. Оронд нь жавхлан баясгалант уран сайханчид хангинатал, гонгинотол улих нь зарсхиймээр. Цөмөөрөө тоолцгооё. Одоо 12 сар гармагц 31 хүртэл тувтан ёолкодоно. Энэ хооронд архидаж, цэнгэхгүй өөр яадаг билээ. Тэгээд цагаан сарын наад цаад өдрүүд, багшийн, цэргийн, мартын, хүүхдийн гэсээр яваад зуны сарыг хүргэдэг биз дээ. Ингээд зогсохгүй наадам ойртлоо... Наадмын маргаашаас эхлэн хувийн тоглолтууд гадаалж "цэвэр агаар, цагаан архи хөтөлбөр" есөн сар хүртэл дуниартуулна. Энэ хооронд хэдий завандаа ажлаа амжуулж, мөнгө зоос хуримтлуулдаг нь сонирхолтой байгаа биз. Хүмүүс үргэлж бухимдаж өлөн зэлмэн явж ихэд уйтгарладаг тул хошин шогийн хөтөлбөр хоол унднаас өөрцгүй эрэлттэй болжээ. Алиалагч нар сүлжээний бизнес гэгчээр нийгэмд тархан одоо бүр тус тусдаа " Продакшн"-тай болцгоов. Мөхөж буй монгол үндэстэнд зориулж зөвхөн нэг удаагийн хамгийн сүүлчийнхээ марзагналыг өнжөөд нэг Соёлын төв өргөөнд тоглоцгооно. Энэ зунжин эзэн Чингэс болцгоов. Сэлэм жад барьж морь унасан жартгар нүдтэй" нэг жилийн гоожуур"-ууд гадаадынхны өмнө тэнэглэцгээн бид одоо ч энэ хэвээрээ л байгаа биз дээ гэдгээ залхтал үзүүлсэн. Сая гадаадад явж байхад танай аав мах түүхийгээр нь зулгаадаг хэвээрээ юу гэж асууж байна лээ. Үр дүн нь ердөө л энэ. Овоолсон хогон дээр хадаг уяж, машинаасаа бууж амжихгүй бол гурав "чигналдаж" олзны ихийг надад гэж хашгирна. Ядаж байхад балар цагийн мухар сүсгийн ая жаяг улам боловсронгуй хөгжив. Энхбаяраасаа эхлээд багийн даргаа хүртэл бүгд өөрийн гэсэн маань тарнитай. Амандаа түчигнэтэл юм бувтнаад л балгасны тууринд сунаад өгөх юм. Энэ их, мэгзэм Монголыг өөд нь татсангүй. XXI зуунаас XI зуун руу гуд татаж хойд нас, мундаг лам, сайхан цагаан суварганы тухай ярьцгаадаг л болов. Төв аймгийн хойд сумд Сэлэнгэ, Хараа Ерөөгийн сав нутгуудад аж төрдөг монголчууд тун завгүй амьдардаг байсан. Мал, тариа, ногоо, мод, түлээ, хадлан, бас алт ухна. Намар өдийд жаахан зав гармагц хөвч рүү явж ан хийж амарцгаана. Хатанбаатар Магсаржавын намтрыг уншиж байхад тариандаа яваад.. гэх мэт хэллэг их тааралддаг. Ийм ажилсаг тулдаа Монголын хүн ам энд олуулаа болж, илүү шигүү амьдрал буцалж байсан. Саяхан болтол төдийлөн их найр наадам хэсээд явдаггүй байлаа. Тийм бололцоо байгаагүй. Одоо ийм болцгоо гэж буй юм биш л дээ. Юутай ч мөхөхгүйн тулд орлилдон гингэнэлдэхээ жаахан болимоор байна. " Улаан туг залуучууд хоёр ихэр юм" гэдэг шиг. Найр наадам, шоу нь архи тамхитай хамт ихэрлэж байдаг болов. Үхсэн элэнцэгний чинь урлаг соёлын од мичид. 
Ж.Гангаа

