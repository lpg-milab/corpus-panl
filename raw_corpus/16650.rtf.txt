№60 (16650)       
1987 оны гуравдугаар сарын 11
Хувийн хариуцлага  

Манай орны нийтийн үйлдвэрлэл давшингуй хөгжиж, аж ахуйн харилцаа өргөжин, салбаруудын хоорондын хамаарал улам их болж, үйлдвэрлэлд шинжлэх ухааны ололт, шинэ техник өргөн нэвтэрч, шийдвэрлэх зорилтын хэмжээ далайц байнга өсөн нэмэгдэж байгаа нь нийгэм, хамт олны өмнө хүлээх хувь хүний хариуцлагыг эрс дээшлүүлэхийг шаардаж байна. Улс орны өмнө хүлээсэн хувийн хариуцлагыг дээшлүүлэх нь ажилчин, малчнаас сайдыг, оюутан сурагчаас академичийг хүртэлх нийгмийн бүх давхаргыг хамарсан өргөн шаардлага юм. 

МАХН-ын XIX их хуралд тавьсан илтгэлдээ нөхөр Ж. Батмөнх << Нам, улс, хөдөлмөрийн сахилга, дэг журам, зохион байгуулалтыг бэхжүүлэх, социалист хууль ёсыг чанд мөрдүүлэх, нам, улс, аж ахуйн бүх шатны боловсон хүчний ажлын хариуцлага, гүйцэтгэх сахилгыг дээшлүүлэх талаар намаас сүүлийн үед нэлээд арга хэмжээ авсан юм. Гэвч энэ чиглэлээр цаашид хийх ажил их байна >> гэж тэмдэглэсэн билээ. 

Өөртөө хүлээх хариуцлагын гол хэмжүүр нь ам, ажлын нэгдэл юм. Нийгмийн хөдөлмөрийн зохион байгуулалт боловсронгуй болж, хөдөлмөрчдийн социалист ухамсар, соёл өндөржихийн хэрээр улс орныхоо хөгжил дэвшлийн төлөө хөдөлмөрлөх, эрхэлсэн ажилдаа санаачилга, хариуцлагатай хандах үзэл төлөвшин батжиж байгаа боловч удирдах боловсон хүчин, мэргэжилтэн, нийт хөдөлмөрчний хувийн хариуцлагыг дээшлүүлэх ажил жигд биш байгаагаас зарим хүний хариуцлагагүй ажиллагааны уршгаар хамт олон, нийтийн ажил үйлсэд ноцтой хохирол учруулах явдал гарсаар байна. Өнгөрсөн оны эхний есөн сарын аж ахуйн гэрээг дүгнэж үзэхэд улсын хэмжээгээр зуу гаруй сая төгрөгийн гэрээний үүрэг тасарч байсны дотор зөвхөн хөдөө аж ахуйн гаралтай бүтээгдэхүүн нийлүүлэх 1600 гэрээнээс 5, 1 сая төгрөгийн бүтээгдэхүүнийг хугацаанд нь нийлүүлээгүй байлаа. Аж ахуйн гэрээний биелэл тодорхой хүмүүсийн хариуцлагаас шалтгаалан тасарч байхад байгууллагууд бие биедээ улсын мөнгөөр торгууль тавиад гэм зэмгүй өнгөрдөг ужиг дутагдал олон жил үргэлжилсээр байна. 

Материал-техникийн хангамжийн улсын хороо, Гадаад худалдааны Яам болон бусад зарим яам, газрын материал хангамж хариуцсан ажилтнуудын хариуцлагагүйгээс хэдийд, хэн ямар зорилгоор захиалж ирүүлсэн нь мэдэгдэхгүй болж харилцах эзэнгүй, зориулалтаар нь ашиглах боломжгүй болсон зэрэг шалтгаанаар олон сал төгрөгийн техник, төхөөрөмж одоо ашиглагдахгүй хэвтэж байна. Ажилчнаас эхлээд сайдыг хүртэлх бүх шатанд бүтээгдэхүүний чанарын төлөө хүлээх хувийн хариуцлага сул байснаас хүний хэрэгцээ хангаж чадахааргүй үйлдвэрлэгдсэн хэдэн арван сая төгрөгийн бүтээгдэхүүн агуулахын зай талбай бөглөсөөр байна. Малчдын хариуцлага, сахилга дорой, тэдэнд тавих шаардлага, хяналтыг сулруулснаас улсын хэмжээгээр сүүлийн гурван жилд алдаж үрэгдүүлсэн малын тоо олон мянгад хүрч, одоогийн дунджаар таван нэгдлийн малтай тэнцэж байгааг саяхан МАХН-ын Төв Хороо, БНМАУ-ын Сайд нарын Зөвлөлд болсон зөвлөлгөөн дээр шүүмжилсэн билээ. 

Энэ бүхэн нь хүний хүчин зүйлийг идэвхжүүлж, нийгэм, хамт олныхоо өмнө хүлээх хувь хүний хариуцлагыг дээшлүүлэх, ам, ажлын нэгдлийг хангах талаар их ярьж байгаа боловч тодорхой эргэлт өөрчлөлт гаргахгүй, ямар ч шатанд, хаана ч ажиллаж байлаа гэсэн хүн бүр өөрийн эрхэлсэн ажилдаа эзэн болж болох талаар МАХН-ын XIX их хурал, Намын Төв Хорооны сүүлчийн бүгд хурлуудаас өгсөн заалтын хэрэгжилтэд тавих хяналт хангалтгүй байгааг харуулж байна. 

Манай орны хөдөлмөрчдийг нийгэм, хамт олныхоо өмнө хүлээх хувийн хариуцлагаа гүнзгий ухамсарлах үзлээр хүмүүжүүлэх нь намын байгууллагын нэн чухал зорилт мөн. Коммунистууд сахилга, хариуцлагыг дээшлүүлэхийн төлөө тэмцлийг манлайлж, үйлдвэрлэл, оршин суугаа газартаа хувийн үлгэр дууриалаар нөлөөлж байх нь чухал. Үүний тулд намын байгууллагууд намын дүрмийн шаардлага, манлайлах үүргээ хэр биелүүлж байгаа талаар коммунистуудын тайланг сонсох, тэдэнтэй ярилцлага зохиох, тодорхой үүрэг даалгавартай ажиллуулах аргыг өргөн хэрэглэх нь зүйтэй. Нэлээд газарт хөдөлмөрийн дотоод дэг журам, бүртгэл хяналт сул, ажиллагчдын ажил үүргийн хуваарь, нормчлол бүдүүн тойм, ээлж, хэсгийн хоорондын ажлын уялдаа, холбоо хангалтгүй, удирдах ажилтан, мэргэжилтнүүд ажлын гүнд ордоггүй, материал түүхий эдээр тасалдаг, үйлчилгээг оновчтой зохион байгуулдаггүй зэрэг дутагдал байна. Энэ нь хүмүүсийн хариуцлагыг сулруулахад хүргэдгийг нам, улс, олон нийт, аж ахуйн байгууллагууд онцгой анхаарч ажиллах хэрэгтэй. 

Бололцоогоо дайчлахгүй, амарлингуй сууж байгаад ажлын үр дүнг тооцоолох болоод ирэхээр хэвшил болсон янз бүрийн шалтаг тоочиж, дутагдлаа бусад байгууллага, хүмүүст нялзаахыг оролддог хуучирсан сэтгэлгээг халахад хүн бүрийг идэвхтэй оролцуулах нь чухал. Хөдөлмөрчин хүн бүр өөрийгөө улс орныхоо жинхэнэ эзэн гэж ухамсарлаж ойлгох тусам тэдний нийгэм, улс төрийн идэвх, хувийн хариуцлага Улам дээшлэх болно гэдгийг намын байгууллагууд мартаж болохгүй. 

Шударга шүүмжлэл, өөрийн шүүмжлэл бол хүний хариуцлага, санаачилгыг өндөржүүлэх чухал хэрэгсэл мөн. Шүүмжлэлийг ор нэр болгож бөөрөнхийлөх, эзэнгүйдүүлэх, нэгэнт өнгөрсөн зүйлийг улиг болгон ярих, шүүмжлэхийн тулд шүүмжлэх, түүнчлэн шударга шүүмжлэлд эгдүүцэн дургүйцэх, шүүмжилсэн хүнийг хавчихын аль алиныг зөвтгөж болохгүй. Хөдөлмөрчдийн санал, шүүмжлэлийн мөрөөр арга хэмжээ авах, хяналт шалгалтыг чангатгах, хувийн хариуцлага, сахилга, дэг журам, зохион байгуулалтыг сайжруулах талаар их ярьдаг боловч тэдгээрийг ажил хэрэг болгож, шийдвэр, гүйцэтгэлийн нэгдлийг хангахгүй байгаа ноцтой дутагдлыг арилгах талаар шинэ арга барилаар, эрч далайцтай ажиллах нь намын бүх шатны байгууллагын хойшлуулшгүй зорилт болж байна. 

