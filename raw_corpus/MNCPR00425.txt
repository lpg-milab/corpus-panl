Шарын голд очсон казах иргэд үндэсний заншлаа сэргээж наадацгаав

Монголын тулгар төр байгуулагдсаны 800 жилийн ой, Дархан хот үүсч хөгжсөний 45 жилийн ойг угтаж Төвийн бүсийн казах үндэстний дунд зохион байгуулсан "Алтан бүргэд" соёл урлагийн анхдугаар их наадам өнгөрсөн амралтын өдрүүдэд Дархан-Уул аймгийн Шарын гол суманд болов.
Их наадамд Налайх, Шарын гол, Угтаалцайдам, Түнхэл, Дархан, Хонгор зэрэг сумдаас ирсэн казах үндэстний төлөөлөгч, авьяастнууд оролцсон юм. Наадам казах түмний уламжлалт зан заншил, мартагдах дөхсөн ардын наадгайнуудыг сэргээх, хойч үеийнхэндээ өвлүүлэх зорилготойг зохион байгуулагчид нь ярьж байсан. Бүргэдээр ан хийх, "Кыз куар" буюу монголчилбол морьтон охидыг гүйцэх, "Көкпар" буюу арьс булаалдах зэрэг ардын тоглоомуудыг бид зөвхөн Баян-Өлгийнхнөөр төсөөлдөг. Энэ удаад төвийн бүсийнхэн тэднээс дутсангүй. Үндэснийхээ хэлээр тэр бүр ярьдаггүй, ярих орчин ч бага төвийн бүсийнхэн хоорондоо мөчөөгөө өгөхгүй өрсөлдсөн нь олзуурхууштай. Наадмын эхний өдөр буюу бямба гаригт багууд урлагийн төрлөөр, дараа өдөр нь зан заншилтай холбоотой үзүүлбэрүүдээ дэлгэсэн нь үзэгч олны талархлыг хүлээв. Энд "Кыран"-аар ан хийхийг дурдаж болно. Казахын ард түмэнд бүргэдийг "Кыран" хэмээн нэрлэж дээдэлдэг уламжлал бий. Тэр нь эрэлхэг, зоригтой гэсэн утгатай юм. Анчин, анч бүргэдээ баруун мөрөндөө суулгаж уулын энгэрээс бууж ирж байх үеэр нэгэн эр "кыран"-ы шаламгайг шалган үнэгний арьсыг урт олстой холбож уулын хормой өөд зүглэв. Энэ мөчид анчин түүнд дохио өгснөөр кыран хурдалж, нүд ирмэхийн зуур "үнэг"-ийг барив. Түүнчлэн "Кыз куар" наадгай нь залууст зориулагдсанаар онцлогтой. Хурдан морь унасан залуусын дунд явагддаг эл наадгайд өөрийн гэсэн онцлог бий. Хүүхэн хурдан морь унаж хурдлах бөгөөд залуу түүнийг гүйцэж түрүүлэх хэлбэрээр явагддаг. Өөрөөр хэлбэл, энэ нь тэдэнд танилцах, дотносох боломж олгодог үндэсний тоглоомын нэг юм. Тоглоомын үеэр хурдан морьтой залуу, хүүхэнд таалагдвал тэгтлээ ард үлдээхгүйгээр түүнийг гүйцүүлдэг. Эс тэгвээс хол орхиж явах жишээтэй. Дашрамд дурдахад, эл наадгай зохиогдсоны ачаар Шарын голд хуран цугларсан төвийн бүсийнхний дундаас хэд хэдэн залуу хосууд төрөв бололтой. Тэнд казах үндэсний гэр гурав дөрвөөрөө баригджээ. Гэр доторхийг уран гарт эмэгтэйчүүд хээ угалз бүхий аравч, ширдгээр гоёсон нь зарим нэг казах иргэдийг гайхшруулав. Учир нь иргэдийн дунд олон жилийн өмнө Өлгийгөөс гараад нэг ч казах гэрт шагайж үзсэнгүй гэх хүмүүс мэр сэр байв. Бас нэгэн содон тоглоом зохиогдсон нь "Көкпар". Казах эрчүүдийн бяр, хүчийг сорьсон энэхүү наадгайгаар залуучууд морин дээр ямааны арьс булаацалддаг. "Тэмцсэн"-ий эцэст булаан байж авсан арьсаа айлын гэр дээр тавих ёс тоглоомын дүрэмд бий. Тоглоомын үеэр Налайхын залуу ямааны арьсыг андуурч Шарын голынхны барьсан гэр дээр чулуудаж орхив. Ингэснээр тэр айл, саахалтад том хурим, найр болно хэмээн хөгшчүүл бэлгэшээж байлаа. Ийнхүү хоёр өдрийн турш зохиогдсон "Алтан бүргэд" наадмаар Шарын голын "Елим ай" баг тэргүүлж, удаах байрт Дархан, Хонгорын "Мурагер", Налайхын "Балдырган" багууд тус тус шалгарсан. "Алтан бүргэд" наадмыг сонирхохоор УИХ-ын гишүүн Л.Гансүх, БНКазУ-аас Монгол Улсад суугаа хэргийг түр хамаарагч А.Сыздыков, консул Г.Койгелдиев, нар очсон байлаа. Наадмын дараагийн баруун бүсийг хамран жил бүр зохиогдож байхаар болов. Энэ удаагийн наадмыг Дархан-Уул аймгийн Шарын гол сумын Засаг даргын Тамгын газар болон иргэн Ермурат, Аманбек, Соёлын төвийн захирал Ганзориг нарын хүмүүс хамтран зохион явуулжээ. 
Ч.Анна
