УИХ "бялуу" хувааж эхэллээ

УИХ энэ оныхоо төсвийг тодотгож, хаана хэрхэн хуваарилахад бүтэн өдрийг зарцууллаа.
2007 оны төсөвт тодотгол хийсний дараа төсвийн зарлага Дотоодын нийт бүтээгдэхүүн(ДНБ)-ий 53 хувьд хүрсэн юм. Нийт бүтээсэн юмныхаа тал хувийг нь төр нь хуваарилдаг болчихоор эрх баригчдад бялуу хуваах таатай үүрэг ногдож байна. Сүүлийн арав гаруй жилийн туршид төсвийн зарлагын ДНБ-д эзлэх хувь хэмжээ байнга өсч ирсэнд С.Оюун гишүүн санаа тавилаа. Сангийн сайд Н.Баяртсайхан "Эдийн засаг дахь төрийн оролцоо өсч байгаа. ДНБ-ий өсөлтөөс төсвийн орлого, зарлагын өсөлт түрүүлсэн. Хоёр жилийн дотор Монгол Улсын төсвийн орлого, зарлага хоёр дахин өслөө" хэмээн тайлбарлав. Монголтой ойролцоо эдийн засагтай орнуудтай харьцуулбал ДНБ-д эзлэх төсвийн орлого, зарлага өндөр хувьтай байгаа ч нийгмийн баримжаатай гэгддэг зарим оронд ДНБ-ийхээ 60 орчим хувийг төсвөөр дамжуулан хуваарилдаг жишиг байдгийг сайд иш татсан. Гэнэтийн ашгийн татвараар Эрдэнэтээс орж ирсэн мөнгө төсвийн орлогын 36 хувьтай тэнцэж байгаа юм байна. Харин алтнаас авах учиртай гэнэтийн ашгийн татварыг авч хүчрэхгүй байгаа аж. "Алтан дорнод Монгол" компани гэхэд л алтаа Монголбанкинд хадгалуулаад, 80 хувьд нь зээл аваад, олборлосон болохоос биш борлуулаагүй хэмээн татвараас зугтах нүхээ малтжээ. МАХН, АН-ын хамтарсан ажлын хэсэг 14 хоногийн турш хэлэлцэж байж Төсвийн хуульд өөрчлөлт оруулж ирж байгаа нь энэ. Заримдаа муудалцаж, хоёр тийшээ харах өдөр байсан ч эцэст нь зөвшилцөлд хүрч төсвийн тодотгол хэл үггүйхэн шиг батлагдах төлөвтэй. Төсвийн байнгын хорооны өчигдрийн хуралдаанаар ажлын хэсгээс хайрцаглаж оруулж ирсэн саналууд "ногоон гэрэл"-ээр сүнгэнэж байлаа. Харин "Тухайн жилд батлагдсан улсын төсвийн болон Монгол Улсыг хөгжүүлэх сангийн хөрөнгийн нийт дүнд багтаан зохицуулалт хийх эрхийг Засгийн газарт олгох санал"-ыг З.Энхболд гишүүн эсэргүүцсэн боловч олонхийн дэмжлэг авч чадсангүй. Төсвийг зүйл бүрээр нь батлах Төсвийн байгууллагын удирдлага санхүүжилтийн хуультай дээрх заалт харшилж байна гэж З.Энхболд гишүүн үзсэн юм. Энэ бүхний эцэст төсөвт зохицуулалт хийх эрх авсан Засгийн газар Төсвийн хууль зөрчсөн, зориулалт бусаар зарцуулсан гэх ял зэмээс яс салах хүсэлдээ хүрч чадав. Гэсэн ч З.Энхболд гишүүний бүх нийтийн англи хэлний сургалт зохион байгуулахад зориулж 1.76 тэрбум төгрөг төсөвлөх санал дэмжигдсэн юм. Ерөнхий боловсролын сургуулийн сурагчид, төрийн өмчийн их, дээд сургуулийн оюутнууд үүнд хамрагдах аж. Санасандаа хүрсэн өөр нэг хүн Л.Гүндалай гишүүн. УИХ-ын гишүүдийн тойрогт хөрөнгө оруулах 250 сая төгрөгийг хамгийн их эсэргүүцсэн тэрбээр бодлоо өөрчилсөн бололтой. Өөрт ногдох хувийг Рэнчинлхүмбэ сумын ундны усны асуудлыг шийдвэрлэх, Хөвсгөлийн хэд хэдэн суманд болон, Мөрөн хотын I, II багийн иргэдэд чацаргана тариалахад зориулж зарцуулахаар санал гаргаж, тэр нь Төсвийн байнгын хорооны гишүүдийн дэмжлэг авав. Т.Очирхүү гишүүн л "Энэ чинь улс төрийн авлига" хэмээн дуугарч байна лээ. Үндсэн хуулийн Цэцийн босгыг давж чадаагүй гишүүдийн хэмээх тодотголтой 19 тэрбум эмнэлэг, сургуулийн засвар энэ тэрд л зарцуулагдах бололтой юм. Хөрөнгө оруулалтад зарцуулах 95 тэрбум төгрөг дээрээ 19 тэрбумаа нэмээд баталчихаж байна лээ. Гишүүд харин иргэний цахим паспортод л харшилтай юм. Иргэний цахим паспорт хэвлэж иргэдэд үнэгүй тараахад зориулж, төсвийн тодотголд тусгасан 24 тэрбум төгрөгийг хасчихсан. Ажлын хэсгийн ахлагч Т.Очирхүү гишүүний тайлбарлаж буйгаар энэ мөнгийг явгарчихаад байгаа Хил хамгаалах газарт хоёр нисдэг тэрэг болон бас бус зүйл авч өгөхөд зориулах аж. Хотын агаарын бохирдлыг бууруулахад Засгийн газраас гурван тэрбум төгрөг төсөвлөсөн бол ажлын хэсгийнхэн түүнийг нь хоёр тэрбумаар нэмэгдүүлчихээд додигор суув. Гэр хорооллын зуухыг шинэчлэх, дэд бүтцийг сайжруулахад түүнийгээ зарцуулахаар төлөвлөжээ. Төрийн албан хаагчдын дундаж цалинг ирэх аравдугаар сарын 1-нээс эхлэн 250 мянган төгрөгт хүргэхэд зориулж 18 тэрбумыг төсөвлөв. Хөдөлмөрийн хөлсний доод хэмжээг 90 мянган төгрөгт хүргэхэд зориулж таван тэрбумыг зарцуулахаар гишүүд санал нэгдлээ. Боловсролын тухай хуулийн дагуу хөдөө ажилладаг багш нарт таван жил тутамд зургаан сарын цалинтай тэнцэх тэтгэмж олгоход 8.2 тэрбум төгрөг төсөвлөв. Эрүүл мэндийн сайд Д.Туяа тэргүүтэй гишүүд үүнтэй "барьцаж" эмч нарт ч тэтгэмж олгуулах санал гаргаад бүтсэнгүй. Боловсролын тухай хууль батлагдсаны дараа тэтгэмжийг олгох хугацааны талаар маргаан үүсч, Дээд шүүхийн тайлбар гарсан учраас эхний ээлжинд багш нарын тэтгэмжийг л олгох хэрэгтэй гэж олонхи нь үзсэн юм. УИХ төсөвт тодотгол хийх талаар үргэлжлүүлэн хэлэлцэнэ. 
Б.Янжмаа
