Зам, гүүр, барилга барихад хятадуудын амыг харах явдал гаарлаа

Манай улс зам гүүрээр мэргэжсэн гарын таван хуруунд багтах инженертэй. Эдгээр хүмүүс ч өөрийн үнэ цэнийг гайхамшигтай мэднэ. Инженер бүр тус бүрдээ компанитай. Компани бүр жил жилдээ 3-5 тендер өмчилж авах бүрэн эрхтэй.
Монгол Улсад үйлчилж байгаа хуулиудаар,тэр дундаа Тендерийн хуулиар эдгээр 4-5 хүн л тендерт оролцох, улмаар хэнээр ажил хийлгэхээ мэддэг юм байна. ЗТАЖЯ ч хүлээн зөвшөөрч бүх л тендерийг эдгээр хүмүүсийн компанид хуваан өгнө. Сүлжээ маягтай юмуу даа. Нэг дарга нь минийх шүү гээд тендерийн комисст хэлнэ. Нөгөө нь батална. Мэдээж ард нь ажлыг нь хятадууд л хийнэ. Өөрсдөө зөвхөн мөнгө хуваарилагчийн үүрэг гүйцэтгэнэ. Одоо баригдаж буй бүх объектууд дээр 100 хувь хятад ажилчид ажиллаж байгаа. Үүнийг компанийн эзэд, тендер өмчлөгч нар хятадууд хэл амгүй, хурдан шуурхай хийдэг гэцгээнэ. Үнэндээ бол бодит байдал өөр бөгөөд гайгүй цалинтай ажил олж хийх гэсэн монгол залуус зөндөө. Тэд өнөөдөр өөр улсад очоод яг манайхан хятадуудыг магтаад байгаа шиг магтаал сонсдогийг хэн хүнгүй мэднэ. Олны олонд алдаа дутагдал гаргах нь цөөнгүй л биз. Гэхдээ хятад хүнээс монгол хүнийг доогуур үзэж байгаа нь ямар бодлого манайханд үйлчилдэг болсныг нотолж байх шиг. Ямар ч ажлын зураг төсөвт хяналтын зардал сууж , эхнээсээ дуустал бүх зүйл хяналттай байдаг байлтай. Хятадууд богино хугацаанд халтуур маягаар ажил хийгээд нутаг буцах тул дараа нь үүнийг шалгаж асуух газар гарахгүй, үүнийг хянаж байгаа хүмүүст тендерийн эзэд, ажил хийхээр авсан хятад эзэн хоёр нийлж гарыг нь цайлгачих болохоор санаа зоволтгүй болно. Хэн нэгэн хэл амтай монгол ажилчин, инженер энд байхгүй учир мөнгөө яаж ч зарцуулж байсан дурын хэрэг. Зураг дээр өндөр чанарын цемент, арматур гэж заасан байхад найраанд орсон хяналтын инженер за гэхэд л цемент, бетон, арматур гээд бусад бүх төрлийн материалын марк бууж , хямд төсөр болж хувирна. Хятад инженерт өргөн, уртаас нь хасах хэрэгтэй байна гэхэд л зам, гүүрийн өргөн урт нарийсаад, барьсан материалын марк чанар буугаад л ирнэ. Тэр хэмжээгээр мөнгө ихээр хэмнэгдэж, тендер эзэмшигч эзэн, хятад босс хоёрын түрийвч зузаарна. Үүнийг хянаж байгаа инженерийн гар ч цайрна. Ажил хийлгэсэн, хийсэн, хянасан бүгд л сэтгэл хангалуун. Тухайн орон нутагт хэдэн жил асуудлыг нь шийдэж өгсөн болж байгаа УИХ, Засгийн газар, орон нутгийн удирдлага, үр дүн нь үл мэдэгдэх боловч гүүр, замтай болсон хүн ам ч алга ташаад л өнгөрнө. 2006 оны төсөвт өртөгт баригдахаар болсон Увс аймгийн Тэс суманд Нарийны гол дээр баригдах гүүрийн тендерт өрсөлдөгч компанидаа 30 сая төгрөг амлаж ялагч болсон Увс аймгийн зам гүүрийн "Мөнхжин" компани 2006 онд хоёр тэрбум хоёр зуун сая төгрөгийн төсөвтэй барьж эхлэх байсан боловч төсөвт өртөг бага,тэгээд ч Архангайд, Увсад авто зам, гүүр барьж байна энэ жил амжихгүй дараа жил хийнэ хэмээн УИХ-ын дарга Ц.Нямдоржийг шахаж хошуу цорвойж жил өнжөөгөөд, дахин нэмэлт хөрөнгө суулгуулж, УИХ-ын дарга ч нутгархаж, 2007 оны төсөвт хоёр тэрбум долоон зуун тавин сая төгрөгөөр батлуулж чадав. Шууд гэрээгээр барих объектын жагсаалтад мөн л Ц.Нямдорж даргын тусламжтай оруулж өрсөлдөгчгүйгээр өөрийн компанийн ажил болгосон. Дөрөвдүгээр сарын дундуур ажил эхлэх ёстой байсан ч өнөөдөр эхлээгүй, барьж өгөх компаниа Хятадын Үрүмч, Шинжаан мужаас хайгаад үнэ хөлсөн дээрээ тохиролцож чадахгүй, урьдчилж авсан 288 сая төгрөгийг оролцож буй замын тендерийн баталгаа мөнгө болгож "Анод", "Монгол Шуудан" банкинд байршуулж, Увс аймаг дахь Тээлийн гүүр, Архангай аймагт барьж буй замын санхүүжилтэд зарцуулсан шиг энэ жилийг дахин өнгөрөөх аястай. Бага төсөвтэй тул барьж чадсангүй хэмээгээд авсан мөнгөө буцаагаад Сангийн яаманд хүүгүй өгөх ухаан олон жил нягтлан хийсэн "Мөнхжин" компанийн захирал Пушкинд бий аж. Гэтэл УИХ-ын дарга Ц.Нямдорж "Мөнхжин" компанийг нутгийн компани хэмээн дэмжээд сүүлдээ гүүргүй, 2008 оны УИХ-ын сонгуульд нэрийн хуудас болгон барих рекламгүй хоцрох аюулд ороод байна. Төлөвлөгөө ёсоор 2007 онд барьж дуусгах эл гүүр энэ маягаар бол 2009 онд ч дуусахгүй нь. Эл учраа "Мөнхжин" компанийн захирал Пушкин нэг жилд баригдах ёстой Увс аймгийн Тээлийн гүүр гурав дахь жилдээ явж байгаа, Архангайд баригдаж байгаа зам дуусаагүй, удахгүй бас шинэ зам эхлэх учраас гэдэг шалтгаан хэлж байгаа аж. Тэгээд ч хүссэн мөнгөө УИХ-аар нэмүүлж болдог амт авсан болохоор гурван тэрбум таван зуун саяас доош энэ гүүрийг барих боломжгүй, долоон метр гүүрийг зургаан метр болгоно гэсэн санааг ЗТАЖЯ, Сангийн яаманд хүргээд буй. "Мөнхжин" компанийн дэд захирал, хувь нийлүүлэгч нь Сангийн яамны сайд Н.Баяртсайханы төрсөн дүү нь байдаг болохоор төрийн мөнгийг хүссэн хэмжээгээрээ нэмж болох хөрс бий аж. Магад УИХ-аар удахгүй хэлэлцэх төсвийн тодотголд гурван тэрбум таван зуун саяар батлагдан орж ирэхийг үгүйсгэх аргагүй. Мөн 1990-ээд онд шинээр ашиглалтад орсон Маршалын гүүр зах зээлийн үед баригдсан учраас жаахан халтуур маягтай хийсэн нь 10-аад жилийн ч нас үзэлгүй нурах аюултай болсон.Одоогоос дөрвөн жилийн өмнөөс дахин барих тухай яригдаж энэ жилийн төсөвт шинээр барихаар дөрвөн тэрбум дөрвөн зуун сая төгрөг суусан ч холбогдох байгууллагаас нөхөн засварлах боломжтой, хоёр тэрбум зургаан зуун сая төгрөгөөр ажлыг хийлгэнэ гэсэн байр суурийг ЗТАЖЯ барьж уг шууд гэрээнд барих эрхийг эвдэрсэн зам засч байсан уу гэхээс гүүр барих туршлагагүй "Хотын зам" компанид өгсөн боловч уг компанийн захирал Атарбаяр мөн л мөнгөө голж таван тэрбум зургаан зуун мянгаас доош барихгүй хэмээн хусмаа чамалсан хүүхэд шиг урвайж суугаа нь бас ойлгомжгүй. Монголын гүүрийн баг шинэ технологи ашиглаж хоёр тэрбум төгрөгт 60 жилийн баталгаатай Маршалын гүүрийг барьж өгөх бүрэн боломжтой гэсэн дүгнэлт өгснийг эс анхаарч байгаа нь нөгөө л бурхангүй газар бумба галзуурна гэгчээр надаас өөр энэ гүүрийг барих хүн байхгүй, тэгээд ч миний ард том ах нар байгаа гэж томорч байгаа нь төрийн мөнгийг хэдхэн хүн хувааж иддэгийн тод жишээ гэлтэй. "Хотын зам" компани бас л энд тэнд замын хэдэн тендер авчихсан энэ жилдээ Маршалын гүүрийг барихтай үгүйтэй л байна. Хоёр тэрбум дөрвөн зуун сая төгрөгт барья гэсэн Монголдоо л гүүр барих баялаг туршлагатай "Ган гүүр" компанид өгөлгүй Н.Баяртсайхан сайдын саналаар Зам тээвэр, аялал жуулчлалын сайдыг шахаанд оруулж "Хотын зам" компанид шууд өгсөн нь анхаарал татах л асуудал. Зөвхөн хоёрхон жишээ дурдахад л ард нь Сангийн сайд Н.Баяртсайханы нэр дурьдагдаж байгаа нь том мөнгөтэй, өрсөлдөгч багатай тендерийн ард манай сайд дарга нар байдаг нь шууд ойлгогдоно. Үүнээс улбаалж бодоход боломжийн үнээр барья гэсэн компанийн саналыг тоохгүй унагаж өндөр үнээр барих компанид олгоод улмаар уг мөнгийг нэмж төсвөөс олгодог бизнес УИХ-ын дарга,Сангийн сайд нар цэцэглүүлээд байна. Өөрөөр хэлбэл, зам гүүрийг шууд гэрээгээр олгох болсон нь Увсынханд ашигтай болохоос гайгүйхэн юм хийе гэсэн бага мөнгөний санал хэлж улсыг хохироохгүй гэсэн компаниудад хамааралгүй бололтой. Увс аймгийн Нарийны голын гүүр, сэргээн засварлагдах Маршалын гүүрүүд төлөвлөгөө ёсоор энэ оны арваннэгдүгээр сард ашиглалтад орох ёстой боловч төсвөө голж улсын сангаас мөнгөө нэмүүлэхийг хүссэн шунал, монгол хүмүүсээ залхуу хойрго, мэргэжилгүй гээд хямд үнээр ажиллах, материалын ашиглалтад үг хэлээ ололцох, хэдэн жилдээ хэл амгүй нүд хуурсан гүүр барьж өгөх итгэлтэй хятад компани олох гэж цаг алдсан "Мөнхжин", "Хотын зам" зэрэг компаниудаас болж лав л энэ жилдээ төлөвлөсөн хугацаандаа баригдах боломжгүй болсныг, мөн зам гүүр барилгын салбарт мэргэжилтэй инженер, техникийн ажилтан ховор учир ойрын 10 жил Монголын төр хятад хүмүүст ажил олгогч болж болох бодит аюул нүүрлэж байна. 

Д.Мөнгөндалай
