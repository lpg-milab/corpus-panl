Гишүүд "Өгөхгүй ч гэсэн өгөөмөр" загнав

УИХ-ын гишүүд тоо бодож сууна. Энэ долоо хоногтоо л төсөв гэдэг үг тэдний амнаас салахгүй. Сангийн сайд Н.Алтанхуяг шиг амьсгаа дээгүүр хүн алга. Төсөв хэлэлцэж байгаа байнгын хороо бүр түүнийг хуралдаа суухыг шаардаад.
Мань эр дөрвөн байнгын хорооны хуралдаанд ганц биеэ хуваах шахуу юм болж өдөржингөө гүйв. Нийгмийн бодлогын байнгын хороо төсөв, үндсэн чиглэлээ 9.30 цагаас хэлэлцэж эхэллээ. Нийгмийн хамгаалал , хөдөлмөрийн сайд Ц.Баярсайхан цагтаа "гозойж", цаас шагайж суув. Төсвийн төслийг "уншиж" чаддаг гишүүн хэд бол доо. Танин мэдэхүйн чанартай юм асууцгаах нь олон. Р.Нямсүрэн гишүүн "Миний хувьд санхүү төсвөөс хөндий хүн ойлгохгүй байж болох юм" хэмээн оршил хийж байгаад л "Хүүхдийн мөнгийг 5000 болгосон юм уу, залуу гэр бүлд өгөх мөнгө нэмэгдэж байгаа юу, тэтгэврийн зөрүүг арилгах тухай яриад байна уу, алга болгох гээд байна уу" хэмээн сураглав. Ц.Баярсайхан сайд нэлээд нарийвчлан тайлбарлаж "1995 оноос өмнө тэтгэвэрт гарсан багшийн тэтгэврийг, одоо тэтгэвэрт гарч байгаа багшийн тэтгэвэртэй ойртуулах тухай ярьж байна. Гэхдээ ижил мэргэжлийн ижил цалин авч байсан хүн бүр адилхан тэтгэвэр авах ёстой гэсэн үг биш. Хууль тогтоомжийн хувьд тэтгэврийн зөрүү гэсэн ойлголт байхгүй. Хүүхдийн мөнгийг 5000 болгохын тулд төсөвт 42 тэрбум төгрөг шаардлагатай. Шинэ гэр бүлд өгөх мөнгийг 250 мянгаас эхлүүлье гэж Засгийн газар дээр тохирсон" хэмээн ярив. Байгаа мөнгөндөө тохируулан Хүүхдийн мөнгийг 3000 төгрөг хэвээр үлдээхээр тэд санал болгожээ. Б.Мөнхтуяа гишүүн тэнэмэл хүүхдийн талаар НХХЯ ямар ажил хийхийг сонирхлоо. Тус яамны газрын дарга Ч.Дагвадорж "Гудамж, зах хэсэж амьдарч байгаа хүүхдүүдийг Цагдаа нар хаяг тогтоох газар аваачиж өгдөг. Хаяг тогтоогдоогүй хүүхдүүд асрах газар хүргэгддэг. Хүүхдийн мөнгө өгч эхэлснээс хойш эцэг эхчүүд хүүхдээ тэнд удаахаа байсан" гэж хуучилсан. Ядуурлыг бууруулахаар сумдад "Бичил зээл" төсөл хэрэгжүүлэх болж олон улсын байгууллагуудаас санхүүгийн эх үүсвэр хайж байгаа гэж Ц.Баярсайхан сайд ярина лээ. Р.Раш гишүүн говийн сумдын усны бэрхшээлийн талаар уянгын халилтай ярьж, Г.Адьяа гишүүн "Нийгмийн даатгал бие даасан сантай болох асуудлыг эхлээд шийдэх хэрэгтэй" гэж байв. ДНБ-үүнээ бид буруу тооцоод байна. Нүдэн дээр бүтээн босголт яваад байгаа биз дээ гэж тэр жишээ татав. "Бүх хүнээ ажил хийлгэхгүй тэтгээд байх юм уу, манай улс ямар Араб, Кувейт биш дээ" гэж Р.Нямсүрэн гишүүн шүүмжилсэн. Тэглээ ч төгсгөл рүүгээ бүгд төсвийн зардлыг эцээхэн шиг өсгөх санал шилээ даран гаргацгаасан. Г.Адьяа гишүүн тэтгэврийн зөрүү тооцоход хэрэглээд байгаа итгэлцүүрийг шууд л 120-д хүргэхийг хүслээ. Р.Раш гишүүн алслагдсан сумдад эмч, багш нарыг тогтвор суурьшилтай ажиллуулахын тулд орон сууцаар хангаж, цалин урамшуулал нэмэх хэрэгтэй гэнэ. Бридж Ганхуяг гишүүн тойргийнхоо таван хороонд 180 хүүхдийн багтаамжтай таван цэцэрлэг барихад төсвөөс 350 сая төгрөг нэхэв. Л.Одончимэд гишүүн түүнд нөхөрсөг зөвлөгөө өгч "Шууд таван цэцэрлэг гэхээр санал авч чадахгүй уначихна шүү дээ. Тэгснээс таван цэцэрлэг байгуулах асуудлыг судалж үзэх гэсэн нэр томъёогоор санал хураалгасан нь дээр. Улсын хэмжээнд зургаан цэцэрлэг барих тухай ярьж байхад юу боллоо гэж ганцхан танай тойрогт тавыг нь барих юм" гэнэ. Таван цэцэрлэг мөрөөдөл хэвээр үлдэв. Харин МАХН-ын гишүүд залуу гэр бүлд 250 мянгыг биш 500 мянгаа өгмөөр байгаа аж. Ц.Сүхбаатар гишүүн орон гэргүй хүмүүст гэр олгоход зориулж 760 сая төгрөг төсөвт суулгахыг хүслээ. "УИХ-ын гишүүний ганц лообий хийдэг юм чинь гэр шүү дээ" гэж түүнийг учирлахад олон гишүүд хүлээн зөвшөөрч байна лээ. АН-ынхан болохоор Хүүхдийн мөнгөө ахиад мянгаар нэмэхийг санал болгож, хэн нэг нь бас тэтгэвэр тэтгэмж, цалин хөлсийг 25 хувиар нэмэх санал гаргаж бүгд л дэмжигдэв. "Тайлбар сонсохгүй, бүгд л гараа өргөөд баталчихаж байгаа юм чинь энд суух хэрэг ч алга" хэмээн Сангийн сайд гомдол мэдүүлээд ч нэмэр алга. Гишүүдийн санал болгосноор итгэлцүүрийг 120 болговол төсөвт нэмж, 8.7 тэрбум төгрөг шаардлагатай гэсэн тооцоо хийцгээв. Гишүүд хэсэг тоо бодоод ерөөсөө итгэлцүүр энэ тэр гэхгүйгээр тэтгэврийн доод хэмжээг нэмэх санал гаргаж хоёр сайдад тооцоо хийх үүрэг өгсөн нь дээр гэж шийдэцгээлээ. Төсөв, үндсэн чиглэлийн хооронд толгой нь эргэсэн нэгэн ч байна. Н.Алтанхуяг сайд үүнийг энгийнээр тайлбарлаж "Төсвөө үгээр нэг буулгаад, тоогоор нэг буулгадаг манайх шиг улс байхгүй" л гэнэ. Эдийн засаг, нийгмийг 2006 онд хөгжүүлэх үндсэн чиглэл гэдэгтээ ерөнхий зарчмаа тохироод, төсөв ярихдаа тоогоо бодох юм болов. Гишүүд өгөөмөр загнаж байгаа ч түүнийхээ санхүүгийн эх үүсвэрийг санал болгох хүн цөөхөн. Төсвийн усыг шахахад хоног хугацаа хэрэгтэй ч гишүүд нэг юмаа хэд давтахад цагаа зарцуулсаар. "Яг адилхан юмаа гурав дахь байнгын хороондоо ярих гээд байна" гэж З.Энхболд гишүүн хэлж байлаа. Төсвийн хэлэлцүүлэг үргэлжилж байна. 
Б.Эгшиглэн
