Улсын заан "улаан гуталт" Жанчивдорж

Голдуу улс төрийнхөн уригддаг "Ярилцъя" булангийн энэ удаагийн зочноор Булган аймгийн Сайхан суманд суугаа Монгол Улсын заан, олны дунд улаан гуталт хэмээн алдаршсан Жанчивдорж гуай уригдлаа.
-Сайн байна уу. Сайхан намаржиж байна уу? -Сайхаан. Хүүхдүүд хаа хүрч явна -Таныг зорьж явна. Ийнхүү бидний яриа эхэллээ. 80 хол гарч яваа гэхэд ой той сэргэлэн өвгөн заан хол ойрын гийчдэд даруулж сурсан нь илт. Айраг цагаа болон хээв нэг залуустай бужигнаж сууна. Улаан гуталт хэмээх улсын заан Жанчивдорж Булган аймгийн Сайхан суманд аж төрдөг. -Өнгөрсөн зун хөл их дарав уу. Их ой тохиож, хот хөдөөгүй хөлтэй наадах шиг боллоо? -Энэ зуныг даан ч сайхан өнгөрөөлөө. Ер нь ойрын 20 жилдээ болоогүй зун манай нутагт боллоо шүү. Ганцхан манайд ч биш улсын хэмээгээр сайхан дэлгэр зун болсон шинжтэй байна. Зунжингаа л наадах шив дээ. Дөрөв таван л наадамд очлоо. -Нэгэнт бөх хүнтэй уулзсан юм чинь наадмын тухай яриагаа эхлэх нь зөв байх. Монгол бөхийн ертөнц дахин нэг шинэ аваргаа хүлээж авлаа. Сэтгэгдэл ямар байна? -Сайхан аваргаа. Ярих юм байхгүй. Манай Сумъяабазар чинь удамтай ч хүн, олон ч жил сайн барилдсан. Сайхан аварга ч төрлөө дөө. Долгорсүрэн заан гэдэг хүн чинь монгол улсдаа сайн зааны нэг. Олон шөвгөрсөн хүчтэй бөх юм шүү. Надаас олон дүү. Намайг өвгөн заан гээд жигтэйхэн хүндэлж харьцана. Манай заанууд надад ер нь тэр аяараа л сүйд болдог юм, хөөрхий. -Таныг манай ард түмэн улаан гуталт гэж авгайлдаг. Яаж яваад ийм нэртэй болчихсон юм бэ? -Би 1942 онд 18 настай ардын цэрэгт явсан хүн байгаа юм. Одоо ингээд бүх юмаа ярьчихаж болох уу, хүүхээ. Энэ жижигхэн хар хайрцаг чинь биччихдэг биз дээ. -Тэг тэг. Таны яриаг бүгдийг нь биччихнэ? -Цэрэгт явтлаа Сайхандаа л байсан. Цэрэгт мордлоо доо. Улаанбаатарт очлоо. Мянган цэргийн карантин дээр гурван сар боллоо. Намар есөн сард л анги анги руугаа хуваарилагдлаа даа. Би Сүхбаатар аймгийн Дарьгангад очлоо. Дарьгангын 17 дугаар отряд гэдэгт очиж алба хаалаа. 1943 онд анги дээрээ гэмгүй сайхан барилдлаа. Манай анги, Онгон сум хоёр халуун шефийн харилцаатай байсан. Тэгээд Онгон сум наадмаа хийх гээд манай ангиас бөхчүүд урилаа. Морьд ч явсан. Манай ангийн штабын дарга Цэнд гэж хүн байсан юм. Нэг өдөр л Цэнд дарга дуудаж байна гэнэ. Штабт хүрээд очлоо. Жаахан айж очсон. За Жанчивдоржоо Онгон сум явнаа. Сайн барилдана шүү. Чи түрүүлж ирнэ шүү гэж байна. Цэргийн хүн үүрэг өгч байхад юу хэлэх вэ. Дуугүй л зогсч байсан. Биднийг ахлах дэслэгч Лувсанжамц даргалж явахаар болсон. Маргааш нь л явлаа даа. Баруун хойшоо л морьтой явж өгсөн. Олуулаа гарсаан. Хурдан морь уяж яваа улс ч явлаа. Бөх барилдах гэж яваа цэргүүд ч явлаа. Говиор л шөнө яваад байлаа. Дарга буудаллая гэж байна. Хэсэг дуг хиймээр боллоо. Зун юу байхав дээ, дорхоноо л үүр хаяараад явчихлаа. Хөдөлцгөөсөн. Нэлээн явлаа. За Онгон сум тэр харагдаж байна л гэцгээж байна. Хэдэн гэр л харагдаж байна. Явсаар холбоо гурван гэрийн гадаа буулаа. Говийнхон ч ямар уяа энэ тэр байх биш. Морьдоо хооронд нь холбохыг нь холбож, чөдөрлөхийг нь чөдөрлөөд тавилаа. Хоёр авгай гадаа зуух тавьчихсан цай чанаж байгаа болтой байна. Манай Лувсанжамц дарга ч нэг гэр рүү нь яваад орчихлоо. Бид ч гадаа л. Хоёр авгай цайгаа уудлаад бариад ирлээ. Муусайн хүүхдүүд цай уу, цай уу л гэж байна. Гэрээс гарснаас хойш нэг жил болоход ерөөсөө гарын цай уугаагүй. Хамаг хөлс цувчихсан. Тэр цайны нь сайхныг. Тэгж байтал л наадам эхлэх нь болоод явчихлаа. Энд тэндээс тэмээтэй, тэмээн тэрэгтэй улс цуваад л байна. Энд тэндгүй асар майхан бариад л унасан. Зочны гэр гээд байна. Яваад орлоо. Цай цүй уулаа. Би ч айрагтай газрын хүн юм болохоор за нэг шаазан айраг л олоод уучих юмсан гэж бодож явсан. Айраг ч байхгүй юм аа. Тэгж байтал наадам ч эхэлчихлээ. Бөх барилдаад л унасан. Хэдийд гарах юм бол доо гээд байж байтал жаахан хойгуур зарлалаа шүү. Гараад барилдлаа. Нэг давчихлаа. Хоёр ч давчихлаа. Гурав ч давлаа. Тэгж байтал орой болчихсон. Маргааш өглөө нь дөрвийн даваанд гарлаа. Давлаа. Ингээд л явсаар байгаад байшинтын долдугаар дивизийн улаан Самбуу гэдэг хүнтэй үзүүр түрүүнд үлдлээ шүү. Уг нь Архангайн үндэсний хүн юм гэнэлээ. Гараад л үзчихсэн. Би давчихлаа. Ингээд түрүүлчихдэг юм байна. Сумын дарга нь надад байны шагнал гардуулж байна. Сумын заан гэдэг цол өглөө. -Хэдэн он гэлээ? -1943 он шүү дээ. Ингэж анх сумын цолтой болсон. Хаа байсан хүний газар 19 настайдаа сумын заан болж байлаа. -Байны шагнал гэж юу өгч байх юм? -Байж бай. Одоо би ярина. Хуучин монгол бичгээр биччихсэн алгын чинээ үнэмлэх өгч байна. Тэгээд нэг толгой цуу ямбуу өглөө. Их ч төвөгшөөлөө. Үгүй, энэ газрын хол би энэ ямбуугаар яахав дээ гэсэн шуу юм бодоод. (инээв) Ноднинхон ирсэн шинэ цэрэг хүн. Яагаад ч энэ ямбуу хэрэггүй дээ. Хэндээ өгнө гэхэв. Зочны гэрт яваад орсон дарга нар суучихсан. Том том хар ваартай юмнууд тавьчихсан байна. Энэ ч айраг байх даа л гэж бодсон. Айргийн хулаар л явуулаад байх юм. Над дээр ирлээ. Ааваад амстал биш ээ. Архи гэдэг нь юм байх. Амсаад л буцаагаад өглөө. Урьд нь ямар архи дарс гэж ууж үзээ ч үгүй. Ингээд мордох боллоо. Даргадаа хэллээ дээ. Даргаа энэ ямбууг яах юм бэ гэж. Эмээлийнхээ ганзаганаас дуугүй л ганзагалаад морд гэж байна. Өвөр дээрээ тэгнүүлээд л мордлоо. Тээртэй гэдэг нь. Ахлах дэслэгчээ энийг одоо яах вэ гэлээ. Жанчивдоржоо, чи наадахаа нэг дуугүй аваад явна уу, үгүй юу. Яахыг би чамд маргааш хэлэмз гэж байна. Яваад байлаа. Бас л ангидаа хүрч чадалгүй говийн шөнө хээр буудаллаа. Өглөө нь хөдөллөө. Үдийн алдад л ангидаа хүрлээ. Дарга дуудаж байна. За чи наад ямбуунаасаа өөртөө хоёр метрийг цуулж ав. Үлдсэнийг нь анги руугаа оруулаад л хувааж ав гээд чулуудчихаарай гэж байна. Анги руу ортол намайг наадамд түрүүлж ирсэн гээд шавчихсан. Бөөн шуугиан боллоо. Нөгөөхөө хувааж аваарай гээд л чулуудчихсан. Өнөө олон цэрэг чинь юу болсон гэж санана. Бөөн пижигнээн. -Өөртөө хоёр метрийг авсан уу? -Чадаагүй ээ. Нөгөөдүүл чинь хуу хуу татаж ураад л хөлийн ороолт хийцгээгээд байсан. Ингэж нэг ангийнхаа цэргүүдийг ороолтоор хангасан юм даа. Бөх болохын маань эхлэл ингэж л тавигдсан юм даа. -Та хэдэн жил цэргийн алба хаасан бэ? -Долоон жил. -Яагаад тийм олон жил болсон юм бэ? -Дайны үе шүү дээ. Дайн дуустал халагдахгүй тогтоолтой. 18 настай яваад л нутагтаа 25-тай ирж байлаа даа. Би гэдэг хүн их юм үзсээн. 1945 оны чөлөөлөх дайнд явлаа. Урагшаа Бээжин гэдэгт хүртэл очиж явлаа шүү дээ. За тэгээд албаа хаагаад ирлээ. Нутагтаа ирээд барилдаж байлаа. Аймгийнхаа наадамд очиж барилдаад нэг жил дөрөв даваад, нэг жил үзүүр булаалдаж, нэг түрүүлсэн юм. Аймагт анхдугаар спартакад гэдэг юм зохиоход түрүүлж, аймгийн спартакиадын аварга боллоо. -Аймгийн арслан болчихсон байсан биз дээ? -Тэгсэн. -Улсад анх хэдэн онд явав? -1950 онд явсан. 50 оны наадамд тав давж улсын начин цол авлаа. Өвөрхангайн Галсан начин, Цэргийн ерөнхий сургуулийн Самбуу арслан хоёроор дөрөв тавын давааг авч байлаа. Хойтон жил нь ардын хувьсгалын 30 жилийн ойд явлаа. Манай улс чинь 1951 онд их наадам хийсэн юм ш дээ. 1024 бөх барилдсан. Тэр олон зуун бөх дотор барилдаж долоо давж шөвгийн наймд үлдлээ. Улсын заан цол авлаа даа. Ингэж л явсан хүн байгаа юм. Сайхан хорвоо юм аа. Харамсах юм өвгөн заанд төдийлөн олон биш шүү. -Таныг сумандаа ерөөсөө барилдаагүй гэж сонссон. Үнэн үү? -Ид залуухан байхдаа ер нь улсын наадам руу л явчихаад байсан хүн шүү. Тэр үеийн наадам чинь улс орон даяар л ганцхан долдугаар сарын 11-ндээ л хийнэ шүү дээ. Одоогийнх шиг урагшилж хойшлуулаад байх юм байхгүй. Жилдээ ганц л наадна. -Алдартай сайхан бөхчүүдтэй торгон сэнжигнээс атгалцаж тавилцаж л явсан биз дээ? -Цэвээнравдан аваргатай барилдаж нэг уналаа. Чимэд-Очир аваргатай барилдаж нэг уналаа. Түвдэндорж аваргатай наймын даваанд хүч үзэж нэг унаж байлаа. Энэ гурван сайхан аваргатай гурвуулантай нь барилдаж явлаа. -Тэр үеийн 1024 бөх гэдэг чинь хатуу тулаан болно биз. Одоогийнх шиг найраа, допинг энэ тэр гэж байхгүй? -Юу ч байхгүй. Ардын хүүхдүүд алаггүй сайхан наадаад аль аатай нь гарч ирдэг байлаа.. Наадаж наргиж хиргүй сайхан үерхэнэ. Одоогийнх шиг эсэн бусын юм байхгүй. Гараад барилдахаараа хонь чоно хоёр шиг л үзнэ. -Та надад яагаад улаан гуталт гэдэг хоч авснаа ярихгүй байгаа юм бэ? -Намайг аймагтаа түрүүлдэг жил манай аймаг надад байнд нь нэг улаан булигаар өгсөн юм. Час улаан будгаар өнгөлсөн булигаар. Манай хүүхдүүдийн ижий их уран хүн байсан юм. Өнөө улаан булиагаараар чинь надад сайхан монгол гутал хийж өглөө. Өмсөөд улсын наадамд очлоо. Цэнгэлдэх хүрээлэнд наадам үзэж байсан олон түмний надад өгсөн нэр. Булганы улаан гуталт Жанчивдорж, энэ бас айхтар золиг шүү гэж ярилцаж байснаас төрсөн нэр. -Ув улаан болохоор үнэхээр содон байсан байх даа? -Ганцаараа содон байсан. Идэр залуухан байхдаа очиж очиж надад гутлын нэр өгөөд байх даа яахав дээ гэж боддог байсан. Үгүй юм билээ. Надад их сайхан нэр өгсөн юм билээ. Дээшээ харсан сав ч юм билээ. Өнөөдрийг хүртэл өндөр насыг зооглож явна. Үр хүүхэд ач гучаа үзээд жаргаж л явна. -Энэ жил нас сүүдэр хэд хүрч байна? -85 хүрч явна. -Та их том биетэй хүн юм. Ид барилдаж явахдаа жин хэд хүрч байв? -За даа, 120 хавьд л байсан даа. -Одоо? -90 хавьцаа байгаа болов уу. -Ер нь тэр үед намхан, жижиг бөх ховор байсан байх аа? -Ховор дуу байсан байх шүү. Би бол том ч байгаагүй, жижиг ч байгаагүй. Ёстой сайхан дунд зэргийн биетэй бөх байсан юм даа би. -Гол мэх тань юу юу байв? -Гүйдэг мэхтэй. Халз дайрдаг мэхтэй. Зайлж гуяддаг мэхтэй. Барьцгүй гүйнэ. Харваж суйлна. Голцуу хоёр гар, цээж мэхтэй л бөх байсан юм даа. -Бөхийн эрдмийг өвлөсөн багш гэж байх уу? -Байгалаас өөр багш тэр үеийн бөхчүүд бидэнд байгаагүй дээ. -Танд бөхийн удам бий юу? -Байлгүй яахав дээ. Би чинь Лувсанжамбаа аварга, Намхай аварга хоёрын төрсөн ахын хүүгийн хүүхэд. Гурав дахь үеийнх нь хүн. Өөрийгөө удамтай гэхгүй бол заяа нь гомдоно биз дээ, энэ чинь. Багш энэ тэр гэж байхгүй ээ. Үеийн залуустай л ноцолдож өссөн. Нутаг ус, байгаль эх дэлхий бөх хүнийг төрүүлдэг. Сүүлийн үед л онол номын бөхчүүд гэж ярих болж. Би тийм юм мэдэхгүй. Дархан мэхээ Сайхандаа л сурсан. -Энэ жилийн наадмын бас нэг онцлох үйл явдлын нэг Сүхбат аварга маань зодог тайлахаа мэдэгдлээ. Та ер нь яаж хүлээж авав? -Их муухай хүлээж авсан. Ёстой нүдний нулимс гарсан. Аваргатай уулзалдахгүй юм даа. Уулзалдвал аваргатай ярих яриа өвгөн заанд бас байнаа. Гучин хэдэн насандаа зодог тайлах ёс монгол бөхөд л лав байхгүй. Зодог тайлна гэдэг бол дахиж барилдахгүй ээ гэсэн маш том андгай шүү. Тун ойлгохгүй байна. Аваргыгаа дахиж нэг барилдах байгаа гэж бодож суугаа шүү. -Ер нь энэ хавиар явсан бөхчүүд таныг зорьж ирнэ биз? -Ирнээ. Ирнэ. Саяхан манай бөхийн холбооны нарийн бичгийн дарга Баатарчулуун ирээд явлаа. Бөхийн холбооны тэргүүн Р.Нямдорж надад 10 мянган төгрөг хадагтай явуулсан байна лээ. Заавал очиж уулзаарай гээд явуулсан байсан. Их баярлаж байгаа, тэрэнд. -Таныг бөхийн ертөнц тань мартаагүй юм байна. Сайхан байгаа биз дээ? -Яаж муухай байдаг юм. -Заануудын барилдаанд очно биз? -Очноо. Манай заанууд надад жигтэйхэн шүү дээ. Таван удаа очсон. Намайг хамгийн хүндтэй суудалдаа л залдаг юм, хөөрхий. Надаас ахмад заан ерөөсөө байхгүй. Би бол тэнд хамгийн дээд талын ширээн дээр л сууна. Би хамгийн өндөр настай заан шүү. -Өсөхбаяр аварга энэ зун тантай ирж уулзсан гэсэн. Та хоёр эртний танил уу? -Эртний танил аа. Мөн ч сайхан аварга шүү. Наадам дээр таарсан. Сүйд л болж байна лээ, хөөрхий. -Одооны бөхчүүд их шүүмжлэлд өртдөг болсон. Найраанд ордог, бууж өгдөг гээд л? -Бидний үед тийм хэврэг бөхчүүд байгаагүй болохоор хэн нь ч хэнээсээ гуйж, хэн нь ч хэндээ бууж яваагүй шүү. Миний бахархал тэр. За тэгээд сайн бөх гэж хүчтэй бяртайгаас гадна энэ тархиндаа жаахан бодлоготой явах л учиртай юм шүү. Би жижиг аваргыгаа (А.Сүхбатыг хэлж байна) хурд хүчнээс гадна агуу ухаантай бөх гэж хүндэлж явдаг юм. Уулзвал ярих юм байнсанж. Манай улсад тоо томшгүй олон начин төрсөн. Ихэнх нь найрааны улс шүү. Манай Намхай аварга бол ер нь хүнд бууж үзээгүй аварга юм гэнэ лээ. Бууж өгөөч гэж гуйж байсан улс олон байсан юм гэнэ лээ шүү. Намайг хаячихаад л тэр сайхан хишгийг хүрт дээ. Би чамайг битгий хүрт гээгүй. Намайг хаячихаад л хүрт гэж хэлж байсан удаатай гэдэг. Ахдаа хүртэл бууж өгөөгүй аварга гэдэг юм даа. Удмыг нь өвлөж, нутгийг нь олж амьдарлаа. Үлэмжийн сайхан хорвоог тууллаа. Ах нь залуудаа сумын аварга малчнаар олон удаа шалгарч байлаа. Ажлыг нугалж явлаа. Ах нь дөрвөн хүү, дөрвөн охинтой. Бүгд л сайн сайхан амьдарч байна. -Сайн бөх, дээр нь ажилч хүн явсан гэж нутгийн тань хүн ярьж байсныг санаж байна? -Малыг ухаанаар өсгөнө. Нэгдэл нийгмийнхээ төлөө гэж зүтгэж явлаа. Наадамд очиж барилдаж чадахгүй малаа хараад хоцорч л байсан. -Хоёр нийгмийг дамжиж амьдарлаа. Энэ шинэ нийгэм маань ер нь хэр юм бэ дээ? -Өө, сайхан. Ярих юм алга. Юм юмтай хорвоо. Хуучин засгийн үед насаараа ажиллаж амьдарсан ч өвгөн заан шинэ засагт илүү тал өгдөг. Ардчилсан нийгэм гэдэг чинь сайхан нийгэм байна шүү дээ, хө. Одооны хүүхдүүд дэндүү цамаан болсон байна шүү. 
Б.Ганчимэг
