№59(16962)       
1988 оны гуравдугаар сарын 9.
ТАЙЛАН БАЛАНС

Тайлан балансыг үндэслэн аж ахуйн үйл ажиллагаанд үнэн зөв дүгнэлт хийж, чиглэл зорилтоо нарийвчлан тодорхойлох нь үйлдвэрлэлийг давшингуй хөгжүүлж, үр ашиг, чанарыг дээшлүүлэх, удирдлагын эдийн засгийн аргыг тууштай нэвтрүүлэхэд онцгой ач холбогдолтой юм. 

Өнгөрсөн онд 1600 гаруй үйлдвэр, аж ахуйн газар, байгууллага тайлан балансдаа шинжилгээ хийж, дүнг нь үйлдвэрлэлийн нэгжээс салбарын яам, улсын хороо, тусгай газар хүртэл бүх шатанд хэлэлцэж, аж ахуйн үйл ажиллагаанд туршлага нэвтрүүлэх, дотоод нөөц бололцоог илрүүлж зохистой ашиглах, дутагдлыг арилгахад хөдөлмөрийн хамт, олон, хүн бүрийн хүч, анхаарлыг чиглүүлэх, үйлдвэрлэлээ эдийн засгийн аргаар удирдахад суралцах, ажлын эцсийн үр дүн, чанарыг дээшлүүлэхэд чухал алхам хийсэн билээ. Тайлан баланс хэлэлцэхэд 7000 гаруй санал гарсны мөрөөр арга хэмжээ авсан нь өнгөрсөн оны үйл ажиллагаанд багагүй үр нөлөө үзүүлсэн бөгөөд ялангуяа судалгаа шинжилгээний мөрөөр амьд, бүтээлч ажил зохиож, тодорхой ажилласан газар мэдэгдэхүйц амжилт олсон байна. 

Эрчим хүч, уул уурхайн үйлдвэр, геологийн Яам системийнхээ үйлдвэр, аж ахуйн газрын тайлан балансад эдийн засгийн нэгдсэн судалгаа хийж түүний мөрөөр зохиох ажлыг төлөвлөн, биелэлтийг дүгнэж ахиц олжээ. 

Одоо төвлөрсөн төлөвлөгөөт удирдлагыг орон нутгийн санаачилга, үйлдвэр, аж ахуйн газрын бие даасан байдалтай нягт уялдуулан, төлөвлөлт, удирдлагын ардчилсан үндсийг улам өргөтгөж, эдийн засгийн удирдлагын шинэчлэлийг хэрэгжүүлж байгаа нөхцөлд өнгөрсөн жилийн тайлан балансыг зөвхөн хэлэлцэхээр хязгаарлахгүй томоохон зорилт шийдвэрлэх боломж олгоно. 

<< Үйлдвэр, аж ахуйн газар, байгууллагын тайлан балансад хийх эдийн засгийн шинжилгээний мөрөөр зохиох ажлын тухай >> МАХН-ын Төв Хорооны тогтоолд үйлдвэрлэлийн үйл ажиллагаанд бодитой дүн шинжилгээ хийж, тасалдал, доголдол, алдагдлын шалтгааныг судлан илрүүлж арилгах, аж ахуйн тооцоог бэхжүүлэх, улсын төлөвлөгөө, гэрээний үүргийг хугацаанд тоо, чанарын бүх үзүүлэлтээр жигд биелүүлэх арга хэмжээг авч 1987 оныг өр авлагыг барагдуулах, аж ахуйн эмх цэгцийг сайжруулах, алдагдлыг эрс багасгах он болгох шаардлагатайг заасан юм. Тэр дагуу шинжилгээ хийж, тайлан балансаа хэлэлцсэн газар олон боловч нэлээд нь зорилтоо биелүүлээгүй байна. Аж үйлдвэр, барилга, тээвэр, холбооны 120 гаруй газар хөдөлмөрийн бүтээмж дээшлүүлэх төлөвлөгөө тасалж,  130 гаруй газар урьд оныхоос түвшингээ байгуулжээ. 

Улаанбаатар хотын гэр ахуйн модон эдлэлийн үйлдвэр, мебелькартоны комбинат, Өвөрхангайн ханын материалын үйлдвэр, цэргийн оёдлын нэгдүгээр үйлдвэр зэрэг олон үйлдвэр, аж ахуй төлөвлөгөөт зардлаа сар дараалан хэтрүүлж, нийт 100 шахам буюу гурван газар бүрийн нэг нь ашгийн төлөвлөгөөг тасаллаа. Дорнод, Дорноговь аймаг, Эрдэнэт хотын орон сууц, нийтийн аж ахуйн газар, Баянхонгор аймгийн Байдрагийн сангийн аж ахуй, Хэнтий аймгийн барилгын материалын үйлдвэр зэрэг 17 газар төлөвлөгөөт алдагдлыг нэмэгдүүлжээ. Батширээтийн модны үйлдвэр, Увсын хүнсний үйлдвэр, Зүүнбүрэн, Баянхараат, Эрээнцав, Халх гол, Өндөрхааны сангийн аж ахуй зэрэг ашигтай байх ёстой 20 гаруй газар алдагдалтай ажиллалаа. Өр авлагыг хурааж барагдуулах, цаашид гаргахгүй байх талаар дорвитой өөрчлөлт гараагүй нь ажлаа шинжлэн судалж, мөрөөр дорвитой арга хэмжээ аваагүй, хамт олны хүчийг тууштай дайчилж чадаагүйг харуулж байна. Түүгээр ч барахгүй 60 гаруй байгууллага тайлан балансдаа судалгаа хийж, хамт олноороо хэлэлцээгүй байна. Үйлдвэрлэлийн үйл ажиллагааг ахиц, үр дүнд хүргэхийн тулд нөөц бололцоог бүрэн дайчлан ажиллахын оронд улсаас ихээхэн хөрөнгө авах, доголдол дутагдлын шалтгааныг бусад руу чихэхийг хичээдэг буруу хандлага үргэлжилсээр байгааг зогсоох чиглэлээр тайлан балансад эдийн засгийн шинжилгээ нарийвчлан хийж, хамт олноор нухацтай хэлэлцэх шаардлагатай юм. Судалгаа, шинжилгээний ажилд байгууллагын дарга, инженер техникийн ажилтан, мэргэжилтэн, ХЗЭ, ҮЭ-ийн байгууллагын идэвхтнийг оролцуулж, тал бүрээс нягтлан үнэн зөв дүгнэлт гаргаж, хамтын хүч чармайлтыг чиглүүлэх, ер нь хэлэлцсэн төдийгөөр санаа амраах биш харин дүгнэлт гаргаж, ололт дутагдлын шалтгаан нөхцөлийг тодруулж сайныг бататган, саарыг арилгахад эзний ёсоор анхаарах хэрэгтэй юм. Тайлан баланс хэлэлцэх ажлыг төлөвлөлт, аж ахуйн механизмын шинэ журмыг хэрэгжүүлэхтэй нягт хослуулбал зохино. Эдийн засгийн төв, орон нутгийн байгууллага, яам, улсын хороо, тусгай газраас харьяа газартаа мэргэжлийн болон ажил төрлийн туслалцаа үзүүлж, биечлэн оролцох, шаардлагатай асуудлыг газар дээр нь зохион байгуулах, тулгамдсан зүйлийг шуурхай шийдвэрлэж өгөх хэрэгтэй. 

Үйлдвэрлэлийн удирдах, инженер - техникийн ажилтан, мэргэжилтэн, ажилчин, малчныг балансын шинжилгээнд өргөн оролцуулж юун дээр алдаж, онов гэдгийг хүмүүст ойлгомжтой ил тод тавьж, бүтээлчээр хэлэлцүүлэн хүн бүрийн ажилтай холбож, санал дүгнэлтийг гаргуулж, хөдөлмөрчдийн санаа бодлыг тусган өргөн ардчиллын журмаар зохион байгуулах хэрэгтэй. Үйлдвэр, аж ахуйн газар, байгууллага бүр үйлдвэрлэж байгаа бүтээгдэхүүн, гүйцэтгэж байгаа ажил, үйлчилгээгээр улс болон орон нутгийн хэрэгцээг хангах үүргээ хэрхэн биелүүлж байгааг тодорхой дүгнэх тэр ялдамд хамт олондоо эдийн засгийн гол үзүүлэлтээ сурталчлах нь зүйтэй. 

Тайлан балансад судалгаа шинжилгээ хийж, дүнг хамт олноороо ажил хэрэгчээр хэлэлцэх нь аж ахуйг эдийн засгийн аргаар удирдаж, үр ашиг, чанар дээшлүүлэх, хөдөлмөрчдийн эдийн засгийн боловсрол, мэдлэгийг зузаатгах, тэднийг үйлдвэрлэлийг удирдахад өргөн оролцуулах, шинэ нөхцөлд төлөвлөгөө биелүүлэх, улс ардын аж ахуйн болон хүн амын хэрэгцээг хангах үүргийг хэрэгжүүлэх үндсэн арга хэрэгслийн нэг төдийгүй бүх нийтийн эдийн засгийн сургалтын бодит хэлбэр мөн. 

