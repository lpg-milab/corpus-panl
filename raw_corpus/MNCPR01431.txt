Ерөнхийлөгч сургуулилтыг "сайн боллоо" хэмээн магтав

Монгол улсын Ерөнхийлөгч, Зэвсэгт хүчний ерөнхий командлагч Н.Энхбаяр болон Батлан хамгаалахын удирдлагын зөвлөгөөнд оролцож буй албан хаагчид өчигдөр Таван толгойн сургалтын баазад зочиллоо.
Тэднийг ирээд байх үед баазын шалган нэвтрүүлэх хаалгыг чиглэн бага оврын ачааны "Porter" маркийн машинтай хоёр хүн ирсэн юм. Хоёр этгээд шижигтэй байсан учраас саатуулагдсан байна. Харин араас нь НҮБ-ын тусламжийн бараа хүргэхээр гурван машин орж ирлээ. Уг машинуудыг ирэх үед ачааны машинтай амиа золиослогч эсрэг талын хаалгаар эсэргүүцэл илэрхийлж байгаа бололтой халдах гэсэн боловч дайчид устгаж чадсан юм. Энэ мэт байлдааны нөхцөлд учирч болох бүхий л хүндрэл хийгээд үйлдлийг Ерөнхийлөгчид сонирхуулав. Мөн энгийн иргэд дайн болж буй үед бааз руу хүнс авахаар болон элдэв эсэргүүцэл илэрхийлэн жагсан ирдэг гэнэ. Үүнийг ч бас үзүүлж, удирдан явсан этгээдийг саатуулж байлаа. Зочдод сонирхуулах дараагийн үзүүлбэр террористтой тэмцэх хэсэг аж. Гурван давхар орчим байшингийн хүн орох боломжтой бүхий л нүх, сүвийг манайхан буюу энхийг сахиулагчид эзэлжээ. Улмаар утаан хөшиг тавин гэмт этгээдүүдийг гаргаж байлаа. Мөн "Паз" маркийн автобусанд сууж явсан барьцаалагчдыг саатуулав. Ингэхдээ автобусны замыг хааж машин зогсоход хоёр модон шатаар цонхыг хага цохин цэргүүд орж байв. Мэдээж тэдний ажиллагаа амжилттай болж, энгийн иргэдийг гаргасан. Дайны нөхцөлийн амь сорьсон үзүүлбэрийг сонирхуулсны дараа цэргийн ангийн засварын тасгийн хийсэн жижиг төмөр эдлэл болон хээрийн эмнэлэг, гал тогооны хэсэгтэй танилцуулсан. Цэргийн хээрийн хүнс их өвөрмөц юм. Юу нь мэдэгдэхгүй ууттай зүйлийг халуун усанд чанаад идэхэд амт нь янзтай гэж байлдагчид хэлж байлаа. Тэдний хүнсээс мэдэх нь хорхой ааруул, жигнэмэг зэрэг л харагдсан. Мөн энэ хэсгийн үзүүлбэрт хөдөө байх үедээ хорт бодисоос буу шийдэм болон машин унаагаа хэрхэн цэвэрлэхийг харуулав. Хамгийн сүүлийн сонирхуулах үзүүлбэр мото буудлагын анги нэгтгэлийн бэлдсэн бараг л байлдааны хэсэг байлаа. Энд танк, түүнийг эсэргүүцэгч, "БМ 21" буюу манайхны катушя гэж нэрлэдэг 40 сумаар шүршдэг байлдааны хүнд техникээр "дайн" хийсэн. Тэнд гарах чимээнд чих дөжрөм, дэгдэх утаа нь тэнгэрт тулах шахаж байлаа. Мөн хээрийн сургалтын үеэр буюу өчигдөр Монголын их буучдын баярын өдөр аж. Анх 1921 оны арваннэгдүгээр сарын 15-нд манай улсын ууган их буучид бэлтгэгдсэн байна. Тэд өдгөө 84 жилийнхээ ойтой золгож буй юм байна. Эдгээр үзүүлбэрүүдийг үзэж сонирхсоны дараа ерөнхийлөгч Н.Энхбаяр яамдын төрийн нарийн бичгийн дарга болон аймгийн засаг дарга нар нийлсэн 20 гаруй хүнд дэслэгч цол олгосон. Харин Батлан хамгааалах яамнаас ерөнхийлөгчид дурсгалын зүйл гардуулсан юм. Ийнхүү Монгол улсын ерөнхийлөгчийн ивээл дор болсон батлан хамгаалахыг удирлагуудын зөвлөгөөнд зориулсан хээрийн сургалт амжилттай болж өнгөрсөн. Энэ ажлыг ч ерөнхийлөгч Н.Энхбаяр "сайн боллоо" хэмээн магтсан. Магтаал хүртэх учир нь зэвсэгт хүчний 16 анги нэгтгэлийн 700 гаруй албан хаагч өчигдрийн сургалтыг явуулахад оролцсон байна. 
Б.Бадмаа
