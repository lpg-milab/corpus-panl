Парламентын ордон баригдах хөрөнгө нь шийдэгдэж байгаа

УИХ-ын гишүүн К.Сайраантай уулзаж ярилцлаа.
-Та энэ хавар гадаад орнуудаар их айлчилсан. Ер нь ч таныг монголчуудын Арабын ертөнц рүү харах цонх гэж дүгнэдэг. Сүүлийн үед ямар ажил амжуулж байгаа талаараа манай уншигчдад хэлж өгнө үү? -Он гараад гурван сар Англид Берман хааны их сургуульд хичээл ном үзлээ. Мөн тэр сургуульдаа лекц уншиж яваад ирэв. Тэр сургууль Англидаа дээгүүрт ордог юм. Тэнд ислам судлал, ардчилалтай холбоотой сонин судалгаа хийдэг. Би бас тэнд судалгаа хийж яваад ирсэн. Мөн Олон улсын парламентчдын холбооны хуралд оролцож, Ойрхи Дорнодын байнгын хорооны даргаар сонгогдсон. Хүмүүс үүнийг нэг их анзаарахгүй байна. Уг нь бол Олон улсын парламентчдын холбоо (ОУПХ) гэдэг бол дэлхийн парламент гэсэн үг. 170 гаруй орон гишүүнээр нь байдаг. Жилд хоёр удаа чуулдаг. Нэг удаа чуулахдаа 140 орны 2000 парламентч оролцдог. Дөрвөн байнгын хороотой. Тэр дөрвөн байнгын хорооны нэгнийх нь дарга Монголоос байгаа нь Монгол Улсын нэр төрийн асуудал. Мөн манай парламентын нэр төрийн хэрэг юм. Ардчиллыг шинээр болон сэргээн тогтоосон орнуудын бага хурал Катарын нийслэл Дохад болно. Энэ бага хурлын бэлтгэл ажлаар Доха яваад цаашаа Кувейтийн Эмирт Монгол Улсын Ерөнхийлөгчийн илгээлтийг хүргэсэн. Кувейтийн Эмир бол шинэ томилогдсон хүн байгаа юм. Тэр хүнд хоёр орны харилцааг шинэ шатанд гаргах талаар, мөн Их Монгол Улсын 800 жилийн ой болж байгаатай холбогдуулж тусламж дэмжлэг хүссэн утгатай илгээлт аваачиж өгсөн. Наадмын дараа Кувейтийн Эмирийн ордын сайд бөгөөд түүний хүү манай оронд айлчилсан. Түүний айлчлалын үеэр цуг ажиллаад энэ зун цаг зав гарсангүй. Намайг чуулганы үеэр гадаад их явдаг гэж шүүмжлэх маягтай ярьдаг. Үүнд нэг юм хэлэхэд гадаад харилцаа бол миний гол мэргэжил. Сайн хийж чаддаг зүйл маань гадаадад байдаг. Үүнийг зөв ойлгох хэрэгтэй. Би нэгдүгээрт, Монголын гадаад харилцааг өргөжүүлэх, мөн Монгол Улсад гадаадаас хөрөнгө оруулалтыг өсгөх дээр гол нь анхаарч ажилладаг. Энэ хичээл зүтгэлийн маань ч үр дүн гарч эхэлж байна. Кувейтийн Эмирээс сая манайд Парламентын ордон барихад тусламж үзүүлээч гэсэн Ерөнхийлөгчийн хүсэлтийг болгоож буцалтгүй тусламж үзүүлэх шийдвэр гаргаснаа хүүгээрээ хэлүүлсэн. Энэ буцалтгүй тусламж үзүүлэх шийдвэрт зарим хүн эргэлзэн үнэхээр мөнгө өгөх юм уу гэж хүртэл асуусан. Мөнгө төгрөгтэй, нэр нүүртэй улс оронд худлаа ярьж "хулхидах" гэдэг үзэгдэл байдаггүй юм шүү дээ. Монголоор "За гэвэл ёогүй" гэдэг байхаа. Тийм л харилцаа үйлчилдэг юм. Худлаа ярих эргээд хуурах гэх мэт худрагагүй үйлдэл манай улстөрчдийн л хийдэг ажил болохоос дэлхий даяар тийм харилцаанаас салаад удаж байгаа. Хүмүүс надад итгэхгүй байхаар нь арга ядахдаа би нөгөө Эмирийн хүүгээс та энэ тусламж өгөх амлалтаа бичгээр баталгаажуулах юм байгаа биз дээ гэж хүссэн. Тэр тухай өчигдөр Кувейтээс утасдаж байна. Манай Ерөнхий сайдаас тусламж үзүүлэх тухай албан захидал танай улсын Ерөнхий сайдад хүргүүлэх гэж байна. Одоо ингээд дипломат шуудангаар явууллаа гэж байна лээ. -Хэд орчим ам.долларын тусламж яригдаж байгаа билээ? -15 орчим сая ам.долларын асуудал яригдаж байна. Энэ бол Кувейтийн ард түмнээс Монголын ард түмэнд барьж байгаа сэтгэлийн бэлэг юм. Бид парламентын ордонг шинээр барьж байгуулна. Ийм тусламж өдөр болгон олдоод байдаггүй тусламж гэж ойлгох хэрэгтэй. -Яагаад Кувейт улс манайд ийм элгэмсэг харилцаатай байдаг юм бэ? -Бид Арабын орнуудыг огт мэддэггүй байсан. Мэдээд харилцахаараа л тэр ертөнцийн хамгийн ядуу орнуудтай харилцдаг. Тэндхийн нам нь МАХН-тай адил үзэл бодолтой улсуудтай л харилцдаг байсан. Тэр үед Кувейт гэх зэрэг орнуудыг харгис империалист орон хэмээн үздэг байв. Ардчилсан шинэ үед манай орны гадаад бодлого өөр болсон. Бид Кувейтийг түрэмгийлсэн Иракийг хамгийн түрүүн эрс буруушаасан орон билээ. Манай Гадаад хэргийн сайд Гомбосүрэн маань хамгийн түрүү түрэмгийллийг буруушаан мэдэгдэл гаргасан. Дипломат бодлогын ганц зөв алхам өдий хүртэл үр дүнгээ өгч байна гэсэн үг. -Парламентын ордон барих ажил ямар шатандаа байна вэ? -Парламентын ордон барих нь миний мөрөөдөл байсан. Би 2005 оны хавраас энэ талаар хөөцөлдөж эхэлсэн. УИХ-аас ажлын хэсэг байгуулсан. Энэ ордонг төсвийн хөрөнгөөр барих талаар ярихаас ч аймаар байдаг. Нөгөө дарга нар чинь бидний мөнгөөр байр бариад уналаа гээд л хэвлэлээр шуугиад эхэлнэ. Тэгвэл одоо хөрөнгийн эх үүсвэр нь олдоод байна. Бид эхлээд хаана барихаа шийднэ. Энэ асуудал дээр хотын захиргаа шийдвэр гаргах байх. Мөн ордны зураг төслийн уралдаан зарламаар байна. Үүнийг олон улсын хэмжээнд зарлах хэрэгтэй. Төрийн ордонг өдөр болгон бариад байдаггүй. Тийм учраас энэ ордонг их сайн барих ёстой болж байна. 15 сая ам.долларыг би ордон барихад хүрэлцэхгүй байх гэж боддог. Багавтар мөнгө дутагдвал төсвөөс ч гаргасан яадаг юм. Бид чинь наадамдах гээд 10 гаруй сая ам.доллар үрчихлээ шүү дээ. Тэгж байтал өөр ивээн тэтгэгч ч гараад ирэх юм билүү. Би гадаадад явдаг нь үнэн. Гэхдээ нэг иймэрхүү л юм бүтээж явдаг. Тэрнээс зугаалаад байдаггүй. Энэ дэлхийд бидэнд туслах хүсэлтэй, боломжтой хүмүүс их байдаг. Үүнийг л олох хэрэгтэй. -Тойрогтоо очиж чадаж байгаа юу? -Ний нуугуй хэлэхэд би тойрогтоо очиж амжихгүй байгаа. Аймгийн төв дээр бичил хороолол барих ёстой. Зуун айлын орон сууц сургууль, эмнэлэг, дэлгүүр гэх зүйл нь бүгд цуг баригдах юм. Үүний хөрөнгө мөнгийг нь олчихсон. Одоо хорооллоо барих байгууллага сонгох тендерийн асуудал байна. Тийм учраас Арабын орон руу байнга явах ажил гарах юм. Энэ байдлыг сонгогч олон маань ойлгож байгаа байх гэж найдаж байна даа. 
Ж.САНДАГДОРЖ 

