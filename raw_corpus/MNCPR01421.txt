Япон хэмнэл

Үргэлжлэл. Түрүүч нь №260, 261, 263, 264 дугаарт Япон хог түүний хомсдол Японд өнгөрүүлсэн өдрүүдийн хамгийн том бэрхшээл бол хогоо хэрхэн хаях вэ гэсэн асуудал байлаа.
Зам зуур аваад уучихсан усны сав чулуудчих газар олдохгүй байсаар буудалдаа аваад ирэх нь энүүхэнд. Алхам тутамд тийм зориулалтын сав байхгүй атлаа яаж ингэж гудамжиндаа хоггүй, ширхэг чихрийн цаас ч хийсэхгүй байгааг ойлгоход бэрх санагдах нь бий. Хогийн савнууд хаа нэг таарах ч нэг дор гурав дөрвөөрөө байх нь учиртай. Шатаагдах хог, пластик сав, лааз гэх мэтээр ангилсан хогийн савнуудын аль нэгэнд л та хогоо хийх хэрэгтэй болно. Зочид буудлын маань өрөөнд ч зэрэгцүүлээд тавьсан хоёр өөр сав байдаг байлаа. Заримдаа хогоо чухам аль ангилалд хийх ёстойгоо мэдэхгүй бүгдийг нэг дор бөөгнүүлээд хаяж байхдаа нэг л буруу хэрэг хийсэн мэт бодогдоно. Гэвч яг үнэндээ хог ангиллын талаар надад ямар ч мэдлэг байхгүй, учир нь би эх нутагтаа хог л гэж үзсэн бүх зүйлээ тааралдсан гялгар уутандаа хийгээд хаячихдаг учраас ийм бэрхшээл өмнө нь гардаггүй байлаа. Хог бол хог, гэвч та Японд хог гаргаж л байгаа бол түүнийхээ төлөө төлбөр төлөх ёстой гэсэн хатуу баримтлал байдаг юм билээ. Яахав, орон нутгийн онцлогоос шалтгаалаад бага зэрэг ялгаанууд байх ч ерөнхийдөө адил зарчим үйлчилнэ. Орон нутгийн жаягаар бол засаг захиргаанаас хогоо хаях уут худалдан авах ёстой гэнэ. Арван ширхэг уут 2000-3000 иен байдаг нь манайхаар хориос гучин мянган төгрөг л дөө. Гаднах өнгөөрөө л ялгагдах уутыг худалдан авснаар хогны мөнгөө өгчихөж байгаа аж. Пластик сав, хаягдлыг даваа гаригт, гал тогооны хог хаягдлыг мягмарт, дараагийн өдөр нь цаасан хогийг, цаашлаад шилэн лонх, лаазыг авна гээд заагаад өгчихдөг аж. Тухайн төрлийн хогийг тэр өдөртөө л тусгай таних тэмдэг бүхий төлбөрт уутанд хийснээр авдаг байна. Ер нь япон иргэн хэрэглэсэн, үйлдвэрлэсэн хогныхоо төлөө маш их үүрэг хүлээж амьдардаг юм шиг санагдсан. Ундааны савны хаяг болох гялгар шошгыг хуулан авч, таглааг нь заавал салгаж хаях, цаасан хайрцагтай сүүг ууж дууслаа гэхэд угааж, дэлгэж хатаачихаад хаях ёстой байдаг талаар Токиогийн нэгэн иргэн ярьж байсан юм. Бид Тояама, Китакюшюү хотуудад очиж хогийн үйлдвэрүүдтэй танилцлаа. Хог эргэн боловсруулж ашигладаг үйлдвэрүүдийн зардал маш өндөр байдаг учраас Засгийн газраас тодорхой тусламж дэмжлэг үзүүлдэг юм билээ. Япончууд шиг хогоо эргэн ашиглаж, юм болгодог хүмүүс ховор байх аа. Токио Бэй гээд өмнөд эргийнхээ ойролцоо, 1970-аад оноос эхэлж далайн усан дээр хогоороо газар үүсгэн бий болоод дээр нь өнөөх өндөр өндөр барилгуудаа барьчихсан нь гайхалтай. Яаж ч тэгж далайн их усыг газар болгочихдог юм төсөөлөшгүй ээ. Тояама хотын хог боловсруулах "BDF" компанийн үйлдвэрт хогийн ургамал, мод бургасны хогийг боловсруулж, ургамал амьтны гаралтай тосны хаягдлаар био түлш хийдэг байна. Ургамлын гаралтай тосноос гаргаж авдаг биодизел нь гэхэд ямар ч нүүрстөрөгчийн хийгүй. Тус үйлдвэр өдөрт 3800 литр түлш үйлдвэрлэх юм. Гэрийн эзэгтэй нартай түншийн холбоо тогтоож, орон нутгийн засаг захиргааны тусламжтайгаар тэдний хаягдал тосыг эргүүлэн ашиглаж, түлш болгох нь маш чухал алхам гэж "BDF"-ийнхэн ярьж байв. Тэдний бүтээгдэхүүн нь дизель хэрэглэдэг бүх автомашинд таарахгүй ч, машиныхаа үйлдвэрээсээ боломжийг нь асуучихаад байгальд нөхөрсөг түлшний хэрэглэгч болж болох юм байна лээ. Зах зээл дэх дизель түлшний үнээс биодизелийнх багаахан илүү ч хүмүүс энэ түлшийг дуртай хэрэглэнэ гэдэгт итгэж байгаагаа тэд хэлсэн. Энэ нь ч нээрээ үнэн байх. Япончуудтай нэрийн хуудсаа солилцож байхад бидний нэрийн хуудасны цагаан өнгө дэндүү гэмээр ялгарч харагддаг байлаа. Учир нь тэд үүнийгээ үргэлж дахин боловсруулсан цаасан дээр хэвлэж хэвшсэн бөгөөд доод өнцөгт нь "Дахин боловсруулсан цаас шүү" гэж бахархалтай нь аргагүй тавьдаг. Хог хаягдлыг эргүүлэн ашиглаж байгаагаараа ингэж бахархдаг хүмүүс хэдхэн иений ялгаа байгаа тохиолдолд био түлшээ дуртайяа хэрэглэх нь ойлгомжтой биз ээ. Китакюшү хотын Хонжёо хог боловсруулах үйлдвэрт манайхны урд хөрш рүү вагон вагоноор нь зөөдөг ундааны сав, лаазыг боловсруулдаг юм байна. Бид цуглуулж, зөөхөөс хэтэрдэггүй учраас их л сонин санагдлаа. Үйлдвэрт орохдоо үүдэнд нь гутлаа тайлж улавч өмсөх ёстой. Хог төрөл төрлөөрөө айлын гэрээс ангилагдаад ирдэг учраас ялгалт энэ тэрийн бэрхшээл байхгүй. Лаазыг хөнгөн цагаан, ган гээд хоёр ялгаж, шилэн лонхыг өнгөөр нь ангилдаг. Пластик савыг бөглөөнөөс нь салгаагүй хариуцлагагүй этгээдийн орхисныг хийх зэрэг бага сага ажиллагаа бий. Ерөнхийдөө энэ үйлдвэрийн хамгийн том ажил бол түүхий эдийг хүлээж авах ажил гэсэн. Маш өндөр хэмжээний температурт орсон лааз эрхийн хурууны толионы чинээний бөмбөлгүүд болоод гараад ирэх юм билээ. Ингээд л дараагийн үйлдвэрийн бэлэн бүтээгдэхүүн болж байх жишээтэй. Харин нөгөөх ундааны савыг жижиглэж эвхээд л хэсэг хэсгээр нь боочихно. Энэ түүхий эдийг худалдаж авдаг компаниуд бас байна аа. Тэд үйрмэг болтол нь хэрчиж, хэд хэдэн дамжлагаар оруулаад бүтээгдэхүүн болгоно. Манайхан ундааны сав, лаазыг бас ч гэж хэдэн төгрөгөөр зарж сураад байгаа. Японд үүнийг худалдаж авна гэсэн ойлголт байхгүй. Харин ийм төрлийн хогоо өгч байгаа сүлжээ дэлгүүрүүд, хүмүүс үйлдвэрүүдэд мөнгө төлөх хэрэгтэй болно. Ундааны савыг Монголд 10-20 төгрөгөөр зараад байдаг болохоор түүхий эдээ зүгээр бэлэглээд зогсохгүй мөнгө төлөх ёстойг ойлгож өгөхгүй жаахан будилаад авав. Харин япончууд "Бид дээр үед бас худалдаж авдаг байсан. Одоо бол бидэнд мөнгө төлж байж хогоо өгдөг болсон" гэх нь тэр. Ер нь аль ч үйлдвэрт очсон түүхий эдийн хомсдолд ороод байгаа тухай ярьж байсан шүү. Өөрөөр хэлбэл хогны хомсдолд. Бидний усыг нь уучихаад ядарсан хүмүүст чимх тус болгоод өгчихдөг ундааны сав гэхэд л үүргэвч, ажлын хувцас, цамц, зангиа, зөөврийн компьютерийн сэлбэг, аяга сав угаагч, костюм пиджак гээд зүйл зүйлийн эд болж хувирдаг ажээ. Ундааны савыг жижиг хатуу талст болгож, хэд хэдэн удаа боловсруулсны эцэст нейлонтой хөвөн шиг юм болдог юм байна. Түүгээр л ингэж дуртайгаа хийдэг ажээ. 1.5 литрийн ундааны сав хоёр ширхэг зангиа болдог гээд та бодоод үз дээ. Тэр бүгдийг хараад урд хилээр хэдхэн төгрөгөөр гаргасан эдээ мянга, мянган төгрөгөөр бид буцааж авдаг юм байна даа гэж бодогдож байсан шүү. Бас нэг сонирхол татсан хог боловсруулах төв бол цахилгааны барааны хаягдлын үйлдвэр байлаа. Манайхан бол засч янзлаад хэрэглэж болох боломжийн хаягдлууд тэр үйлдвэрт байсан. Жагсаалаар орж ирэх, хөргөгч, телевизор, принтер, хувилагч, зөөврийн компьютеруудын эрэг шураг боолтыг нь хоромхон зуурт мултлаад, үе мөчөөр нь салгачих юм. Ийм төрлийн бүтээгдэхүүнийг боловсруулахад өртөг өндөр байдаг учраас хүмүүс хогны үйлдвэрт хуучин эдээ зүгээр өгч, дээрээс нь мөнгө төлөхөөс зайлсхийн гудамжинд гаргаад хаячихдаг явдал өмнөдөө байсан гэнэ. Харин одоо тиймгүй болжээ. Зөөврийн компьютерийг ердөө найман минутад эд ангиар нь салгаад л шидчих юм. Гэхдээ хүний нууц материал, бичиг баримт байдаг учраас компьютерийн хард дискийг тал талаасаа камер бүхий хяналтын дор салгаж бяцална. Ийм төрлийн хогны 99 хувь нь эргэж ашиглагддаг гэх юм билээ. Япон сурталЧилгаа ба агаарын бохирдол Бидний гол асуудал болоод байгаа хогны бэрхшээлээ тэд шийдсэнчлэн агаарын бохирдол ч тэднийг зовоохоо байжээ. БНСУ-ын Бусантай тун ойрхон байх далайн эргийн Китакюшү хотын агаарын бохирдол нь 1960-аад он туйлдаа хүрсэн байж. Жараад оны Китакюшүгийн тэнгэрт улаан, шар, хар, ногоон гээд өнгө өнгийн утаа холилдон хөшилдөж байсан гэнэ. Ган төмрийн томоохон төвүүд энд баригдаж, дайны дараахь Япон орон аж үйлдвэрлэлээ хөгжүүлэхийн зэрэгцээ байгаль орчноо сүйтгэсээр байсны жишээг эндхийн байгаль орчны музейгээс нь харж болно. Музейгээ гэхэд л байгалийн хөрсөөр барьж байгуулсан гээд бодохоор Китакюшү хэрхэн өөрчлөгдсөнийг харж болно. Хувцас гаргаад хатаахын арга байхгүй, хүүхдүүд нь байнга бүгшин ханиаж элдэв өвчнөөс салахгүй болсон үе тэдэнд байжээ. Тэр битгий хэл хүчлээр бороо орж байсан гэвэл итгэмээргүй сонстож байгаа биз дээ. Музейд нэгэн дунд сургуулийн байрны ус зайлуулах төмөр хоолой байх юм. Хүчлээр бороо орж, төмөр хоолой умран унасан нь санаанд багтахын аргагүй. Тэр үед Китакюшүгийн эхчүүд хүүхдүүдээ аврахын төлөө "Цэнхэр тэнгэрийг эргүүлэн авчиръя" гэсэн хөдөлгөөн өрнүүлжээ. Эхчүүдийн энэ хөдөлгөөн даруй хүчээ авч, сүүлдээ томоохон үйлдвэрүүд ч тэдэнтэй нэгдэхээс аргагүйд хүрсэн байна. Аймшигтай бохирдсон Докайн булангаа ч цэвэршүүлэх ажлыг тэд эхэлжээ. Дөчин таван онд тунгалагаас тунгалаг байсан далайн ус жараад онд хэдэн жилийн турш хуушуур хайрсан тос шиг болж, арваад жилийн дараагаас цайвардаж, 1990-ээд оноос буцаж тунгалагшсан харьцааг эндээс харж болох юм билээ. Агаарын бохирдлоо шийдэж чадсан дэлхийн жишиг хотын иргэдийн яриаг сонсч байхад хайрлах цагтаа хайрлалгүй, шийдэх үедээ шийдэж чадахгүй байсаар байгаль дэлхийгээ туйлдуулсан хойноо маш их хөрөнгө хүчээр эргүүлэн авсан тэдний түүхийг бид давтах ёсгүй юм байна гэж бодож байв. Бид сүүлийн жилүүдэд гамшгийн хэмжээнд хүрээд байгаа агаарын бохирдол манангаа одоо л шийдэхгүй юм бол 1960-аад оны Китакюшүгийн хэмжээнд хүрч, хүчлээр бороошиж, цэрээр хоол хийх нь энүүхэнд юм байна гэж санагдсан. Одоо Японд аливааг ингэ тэг гэсэн үр дүн муутай сурталчилгаа явдаг цаг өнгөрчээ. Хүмүүс нь ч аливаа хууль гарсан бол биелүүлэх ёстой гэж үздэг, орон нутгийн захиргаанаас ч хүмүүстээ зориулсан мэдээллийг илүү амьдралтайгаар хүргэдэг. Тухайлбал "Бид эко төслүүдийг дэмжиж урагшлахгүй бол агаарын температур энэ зууны сүүл гэхэд Цельсийн 6.4 градусаар нэмэгдэж, зууны хоёрдугаар хагаст Хойд туйлын мөс хайлж, ган үер гамшиглан түрнэ. Дэлхийн нүүрс хүчлийн хийн 25 хувийг Хятад, Энэтхэг бий болгож байна. Харин бид CO2-оо ядаж зургаан хувиар буулгахгүй бол Мальдивын аралтай ижил түвшинд байх Кристмас арал үгүй болж, Японы элст наран шарлагын газрын 90 хувь алга болно" гэж бодитой баримтуудыг тэд иргэддээ хэлэх юм. Тэгээд "Та өдөрт телевизороо нэг цагаар бага үзвэл нүүрс хүчлийн хий 13 кг-аар багасч, 1000 иен, унтахдаа бүх цахилгаан хэрэгслээ залгуураас нь салгаж байвал нүүрс хүчлийн хий 87 кг-аар багасч, 6000 иен жилд хэмнэх болно" гэхчлэн барин тавин хэлж байна. Мэдээлэл сурталчилгааны нарийвчлал ийм л өндөр байна. Ер нь үргүй зардлыг хэмнэхийн тулд дээр дооргүй хичээдэг сайхан уламжлал тэнд алхам тутамд маань харагдсаар байсан. Японы Гадаад Хэргийн Яаман дээр очиход ажил хэрэгч нь дэндсэн гэмээр хувцасладаг япон эрчүүд гадуур пиджакаа тайлж, зангиагүй явж байна. Энэ нь хөргөх системийн үргүй зардлыг багасгахын тулд Гадаад Хэргийн Яамандаа зундаа +28 градусаас доошгүй халуунтай байлгах журам гарсан учраас нимгэн цамцтайгаа ажиллахыг зөвшөөрсний илрэл аж. Энэ мэт бидний хувьд сурмаар, бас ойлгож үл чадах олон ахуй, өнгө төрх арлын Японд байна аа. Хөгжиж буй орны байтугай хөгжингүй орны иргэд хүртэл тэнд оччихоод хүний төлөө гэсэн нийгэм, хүнд хүрч байгаа үйлчилгээг нь бишрээд буцдаг гэсэн. Наран ургах зүгийн оронд өнгөрөөсөн намрын өдрүүдийн хэм хэмнэл, цаг тоог уншигч та бүхэнтэй хуваалцлаа. Хүн бүр өөр өөрийн нүд, ухааны энгээр юмыг үнэлж дүгнэнэ. Би ч өөрийнхөөрөө Япон орныг ийнхүү тольдон, ажиж танив. Тэгээд хүн төрөлхтөний иргэншил, хотжилын нүргээнт их урсгал дунд Япон орон, япон хүмүүс, хэв дадал, ахуйн соёл, аж төрөх ёс, уй гуниг, аз жаргал, хөгжим хөдөлгөөнөөрөө өөрийн хүчит хэм хэмнэлийг тодоос тод буй болгосныг бахархалтайгаар олж харлаа. Баяртай Япон орон. Конничива гэж мөд мэндлэнэ. 
09.18-10.27.2007 Токио-Тояама-Киото-Хирошима-Китакюшү-Беппү. 
Э.Энэрэл
