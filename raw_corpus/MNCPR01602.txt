Эх оронч үзлийг эргэцүүлж үзэхүй

Амтай болгон нь Монгол гэж дөвчигнөх дэмий юм байна. Хэнхдэг цээжээ дэлдэн, хэл амаа хурцлан эх орон, эв нэгдэл, газар шороо, ард түмэн, Чингис, Хөх тэнгэр гэх мэт сүртэй үгсийг урсгахад "хэзээд бэлэн" нөхөд Монголд хаа сайгүй.
Юуны ч туханд хүрэлгүй, зорилгоо ч сайн тодорхойлолгүй улс орон, ард түмний нэрийг барин байгууллага, хөдөлгөөн байгуулах явдал замбараагаа алдлаа. Энд эх оронч үзлийг доромжилсонгүй, харин ам ажил хоёр зөрөөд байдгийг анзаараасай гэсэн юм. Хэрэв Монгол гэж хашгирснаар манай улс хөгждөг бол бид аль хэдийнэ цойлоод тасарчихсан биз. Тэгтэл ардчилал мандсан 16 жилийн турш амныхаа тэнхээгээр, шавиагаа ханатал "Хорвоод хосгүй Монгол" гэж хоороор дуулцгаалаа... Одоо манайд хорвоод хосгүй юм гэвэл хотлыг "элэгдсэн" ядуурал л байх шив дээ. Уг нь нэр хүнддэх гэж нэг айхтар ойлголт манайд бийсэн. Лам нар заримдаа нярай хүүхэд өвчин орооход нэр нь хүндэдсэн байна гэж оношилдог. Тийм учраас Монголчууд хүүхдэд хэдийгээр дорнын уламжлалыг даган бэлгэшээсэн эрхэм нэр өгдөг ч, нэр хүнддэх болов уу гэсэн сэрэмжтэй хамт сонгодог бөлгөө. Харин сүүлийн үед хэл эвлэрснээр чалчдаг, хийх ажлаа мартдаг хачин үзэгдэл энгийн болж хувирлаа. Анх өгсөн нэрээ ч мартчихаад амьдрал дээр эсэргээр нь үйлдэл хийнэ. Хагалж бутаргаж хамгийн дээр гарангуутаа за таминь эвтэй найртай, эв нэгдэлтэй байна шүү. Эвтэй үедээ бид хүчтэй гэж сургах нь энүүхэнд. Ажил, үйлс амнаас илүү чимэг болдгийг бид мартчихжээ. Ц.Элбэгдоржийн Засгийн газрыг Их эвслийн Засгийн газар гэдэг байлаа. Түүхэнд харин Их хагарлын Засгийн газар гэж бичигдэх нь баараггүй. Үүний дараа Үндэстний эв нэгдлийн Засгийн газар байгуулагдав. Байгуулагдсан явцыг үзвээс нэр нь арай л хүндэдсэн аж. Үндэстний эв нэгдлийн Засгийн газар гэхээсээ Бага эвслийн Засгийн газар гэвэл таарна. Мэдээж Монголын төлөө ажиллаж, бүтээцгээе гэсэн бүхэн Монголоороо дуудуулах сайхан байлгүй яах вэ. Гол нь Монгол гэж хэлэхийн тулд Монголын төлөө цохилох зүрхтэй бай гэдэг шиг хүндэт нэр өгчихөөд түүндээ таарсан хүндэт үйлдэл хийдэггүй нь харамсалтай. Тиймээс цаашдаа сүржин нэр томъёоноос хэн хүнгүй болгоомжилмоор. Ер нь, юм л бол сүржин нэр өгч гавихгүй ажил хийдэг үзэгдэл гаарсан нь дэмийрдэг эх оронч үзэл ухамсрын бүслүүрийг зад тавьсантай холбоотой. 1921 оноос хойш коммунизм байгуулж байна гээд сэрүүн зүүдэлж интернационалч үзлээр хүмүүжиж явахдаа Монголын гэсэн бүхнээр бөгсөө арчин үндсэрхэг үзлийг их эвгүй дарсан. Үнэндээ бид тэр үед жинхэнэ интернациональч үзлээр хүмүүжиж чадсан юм уу даа. Өөрийнхөө үндэстнийг үндэстний тооноос хасчихаад бусад үндэстэнтэй хэрхэн найрсаг байх билээ. Уул шугамдаа бол, интернациональч үзлийн лоозон доор Орост хүчиндүүлж колони ч биш клоун (clone-хувилбар) нь болж явжээ. Ашгүй харин Оросууд даяар нэгдлээрээ хөдөө очиж малчин болсонгүй. Бөөстэй гэж маягласан уу, хоёр сая хүрэхгүй ард түмэн юухан байх вэ гэж бассан уу, Монголыг дутуу алсан могой шиг Монгол ч биш, Орос ч биш болгоод орхисон. Магадгүй манай дарга нар ирсэн болгоныг нь хөдөө аваачихаас ичээд, хөгжлөө үзүүлж байна гээд наагуур нь зочлуулаад байсан нь оносон ч байж магадгүй. Шар толгойтой орос цэргийн ганц хоёр хүүхэд алс бөглүү Монгол гэрт бүрэлдсэнийг эс тооцвол эрлийзжээд ч их шальсангүй. Харин орос бараа ховордож, хятад бараа элбэгших үед чихну чимэг болсон аялгуу сайхан хэлээрээ чихну бөглөөс арилж, хэнгэрэг цоо хагартал эзэн Чингис, зөвхөн Монгол хэмээн "Монголыг мөлжиж" модоо барьтал хашгирлаа. Сүүлдээ бүр Монголоороо бахархах сэтгэл маань солиорол болчихоо юу гэсэн бодол ч төрнө. Энэ солиоролд урлагийнхан, тэр дундаа архинд живсэн яруу найраг маш их нөлөөлсөн. Наяад оны сүүлч, ерээд оны дунд хүртэл эд нар хэрхэн архидсаныг би нэг мэднээ. Хар багаасаа л архинд нь гүйж, баас шээсийг нь арилган өмхий амаар нь үнсүүлж явлаа. Монголын яруу найрагчид хэмээн өргөмжлөгдсөн нөхөд чинь яс юман дээрээ бүгд архичид, эдний бараг ихэнх нь архинаас болж амиа алддаг юм. Архинаас болж үхсэн гэхээр уурлаж, архинаас биш зүрх сэтгэлдээ шатаж яваад үхсэн гэж нэгнээ өмөөрөх нь элбэг. Гэтэл зүрх нь биш элэг, ходоод нь шатчихсан байдаг байхгүй юу. За энэ ч яах вэ. Зөвхөн Монгол гэдэг синдромыг илчлэх гэж байгаад хадуурчихлаа. Гэхдээ дэмийрдэг эх оронч үзэл цэцэглэхэд яруу найрагчид яриа байхгүй гавьяатай. Энэ нөхөд бараг эх орон, ард түмэн гэдэг нэрээр бизнес хийсэн анхдагч нар. Бизнес ч гэж дээ, архи уух аргаа олсон гэх үү дээ. Тархиа номоор биш архиар мялаасан нь олон. Ганцхан жишээ татахад л ямар сайндаа энэ жилийн Болор цомын наадамд магтах юм нь олдож ядсан нэгэн найрагч, манайх ийм их малтай байхад гадагшаагаа битгий гараач ээ гэсэн ухаантай шүлэг унших вэ дээ... Энэ чинь одоо инээлгэх гэж байна уу, уйлуулах гэж байна уу? Гуравхан сая ч хүрэхгүй ард түмэн гучин сая малтай атлаа гаднаас мах авч, хотын борчууд нохой махалж буйг эрхэм яруу найрагч юу гэж шүлэглэхсэн бол. Эндээс л манай эх оронч үзэл, их тэнэг үзэл болж хувирсан нь харагдана. Тэгэхээр эх оронч үзлийг эргэцүүлж бодох, хойч үеэ хэрхэн хүмүүжүүлэх талаар ярилцах цаг ирсэн. Тулгар төр байгуулагдсаны 800 жилийн ойг тэмдэглэх гэж байгаа энэ жил эх оронч үзлээ эрүүлжүүлэх нь юу юунаас ч чухал. Эс тэгвээс эвгүй байдалд орно. Эх орноороо жинхэнэ утгаар нь мэдлэгтэй, даруухан бахархах, бусдыг хүндлэх хоёрыг хослуулахгүй бол Монголчууд гэж өөрсдийгөө л магтсан, бусдыг үгүйсгэсэн мангар улс бий гэж дэлхийгээр нэг шараа болох вий. Олон шашин, соёлтой ард түмнийг урьчихаад миний сайхан эх орон, чиний муухай эх орон гэсэн янзаар харилцах нь соёлгүй ба мунхаг араншин билээ. Дээрээс нь бас дээрэлхэж явсан гэж байгаа. Бусдад өөрийгөө хүндлүүлье гэвэл бусдын соёлыг сайн мэдэж, хүндэлж сурах хэрэгтэй. Гадны шашин соёлыг судалж, өөрийнхийгөө ч мөн умартдаггүй байж чадвал бид хөгжинө. Өөрөө юмтай хүн л өрөөлийн соёлыг жинхэнээр нь үнэлж чадна. Өөрөө ч үнэлэгдэнэ. Гэтэл бид нэг бол хэт туйлшраад Монголоо гээчихнэ. Нөгөө бол хэт явцуураад морь унаад л айл хэсэж архи уугаад давхиж байвал Монгол болчихдог юм шиг сэтгэдэг. Иймээс манай сэтгэхүй өөрсдийгөө ч гүнзгий мэдэхгүй, харийн соёлыг суурьтай ч судалж чадахгүй, саармаг сармагчин аятай байдаг. Мөн манай сэтгүүлчид гадаадын хүн л бол микрофоноо тулгачихаад, манай сайхан эх орны тухай сэтгэгдлээ хэлнэ үү гэдэг жижүүрийн асуултаа орхимоорсон. Мэдээж манай муухай орны тухай сэтгэгдлээ хэлнэ үү гээгүй болохоор хэн ч танай муухай орон гэж хариулахгүй биз дээ. Бид ганцхан эх оронтой, бид ганцхан онгон байгальтай мэт сагсуурах нь үнэндээ тэнэг сонсогдож байна. Бодит байдалд ч нийцэхгүй. Биднээс илүү байгаль орчноо сайхан тордоод, улс орноо өөд нь татаад явж буй улс зөндөө. Нөгөө байгалиа сүйтгэж, агаар худалддаг гэж өрөвддөг улсууд чинь хотынхоо төвд хөлөө жийгээд аятай амрах ногоон цэцэрлэг элбэгтэй. Харин манай хотын төвд хогийн сав ч ховор шүү дээ. Ерөөс, Монгол, Монгол гэж ардыг хөөрөгдөж, ашиг гаргадаг арга моод болжээ. Энд ч нэг дарга, тэнд ч нэг тэнэг Монгол, Монгол гэсээр Монголыг молигодож дуусах нь. Ард түмэн тэнэг биш. Ард түмний нэрийг барин гэмт хэрэг ч хийж болдгийг бид мэднэ. Зарим нөхөд ард түмний нэрийг барьж сагсууран сохор үндсэрхэг үзлийн үрийг тарьж байна. Монгол бол жинхэнэ чонон ард түмэн, харин одоо хонин болчихлоо гээд хэнийг барьж идэх гээд байгаа нь мэдэгдэхгүй нэг нийтлэл сая олж уншив. Тэгээд бас болоогүй агуу ард түмэн, агуу удирдагчийг хүснэ гэсэн байгаа юм. Юун ч агуу болохын донтой юм бэ дээ, сүртэйгээр нь чонон ард түмэн чонон удирдагч хүснэ гээд араатан чоныг сонгочихвол яасан юм. Чонон гэснээс Чонон Борис санаанд орчихлоо. Чонон Борис гэж танхай дээрэмчний тухай аман яриаг хүүхэд байхад айдас, бишрэлийг хослуулан сонсдогсон. Чонон Борисыг цаазаар авах гээд буу онилтол, тэр цээжээ яран Монголын соёмбо, Оросын алх хадуур, Ленин, Чойбалсан, Сталин, Цэдэнбал, Брежнев гээд л коммунистууд эрхэмлэдэг бүх л юмыг хамаг биеэрээ шивчихсэн байжээ. Арга барсан ял гүйцэтгэгчид ажиж, ажиж чихнийхээ нүхэнд л юу ч шивээгүй болохыг олж хараад, -Ээж чинь ирлээ! гэж худлаа хэлэн эргэж харахад нь зүүн чихнийх нь нүхэнд сум зоосон гэдэг. Тэрэнтэй адил хулхины эх орончдыг илчлэх хэцүү юм. Хэн нэгнийг буруушаах гэхээр амаар нь дүүрэн Монгол. Хулгайч, хулгайч гэж хамгийн чанга хашгирдаг гэдэг шиг авлига хүчээ авч, эх орны эрх ашиг хөсөрдсөн хамгийн хэцүү энэ үед Эх Орон, Ард түмэн гэх үгс хаа сайгүй тэнүүлчлэнэ. Яаж үнэн худлыг илчлэх вэ, бүү мэд... Мөнгөөр хахуульдаж байна гэж гэнэдүүлээд, гараа сарвайхад нь тас хяргадаг юм билүү. -Май мөнгө! !! Х.Эрдэмбилэг.
London. 
(Цахим өртөө.mn сайтаас авав) 
