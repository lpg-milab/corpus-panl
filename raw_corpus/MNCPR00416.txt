Оюутнууд ХААИС-ийн ректорын өрөөг түйвээлээ

Оюутнууд зөрчигдөж байгаа эрх ашгаа илэрхийлэх, сургалтын төлбөрийн өсөлтийг эсэргүүцэх жагсаал цуглаан зохион байгуулна гэсэн мэдээлэл өнгөрсөн баасан гаригт тархсан.
Монголын оюутны холбоо (МОХ)-ны гадаа 100 гаруй оюутан уриа лоозон барьж өөрсдийнхөө эрх ашгийг хамгаалах дээд байгууллагадаа шаардлага тавьж хэлэлцэх хэрэлдэхийн хооронд өчигдрийн үйл явдал өрнөв. Оюутнууд эрх ашгаа хамгаалж төр засаг, сургуулийнхаа удирдлагад шаардлага тавих бус хоорондоо тэмцэлдсэн, үл ойлголцсон байдалтай байсан нь биднийг гайхшруулав. МОХ-ны удирдлагадаа шаардлага тавьж байгаа оюутны төлөөллийн зөрчигдсөн эрх нь нийтийн тээврийн хөнгөлөлттэй зорчих эрхийн тухай асуудлаас эхэллээ. Нэгэнт төр засгийн зүгээс шийдвэрлээд өгчихсөн эрхийг эдэлж чадахгүй автобус унаанд үзүүлэх билетгүй, халааснаасаа мөнгө төлж, хохирч байгаа нь өнөөгийн МОХ-ны удирдлагын буруу менежменттэй холбоотой гэж тэд үзэж байв. Хичээлийн шинэ жил эхлэхээс өмнө МОХ-ны дэд ерөнхийлөгч Х.Батсайхан Нийслэлийн нийтийн тээвэр зохицуулалтын газарт оюутны зорчих эрхийн билет захиалахдаа эрэлтэд үндэслээгүй буюу 12 мянган билет захиалснаас энэ тэмцэл үүджээ. Үүнээс болж МУИС, ХААИС, ШУТИС-ийн төлөөллийг багтаасан "Бодлого, боловсрол, хөгжил" оюутны холбооныхон МОХ-доо шаардлага гардуулахад хүрсэн гэнэ. Харин МОХ-ны удирдлага "Та нарын шаардлагыг хүлээн авахгүй, хэзээ ч хариулахгүй..." гэх мэт хачирхалтай хандлага үзүүлж байснаа сүүлдээ энэ долоо хоногийн сүүлчээр авна гэх хариуг хэлжээ. Шаардлагад нь "МОХ өнөөдөр оюутны виза картыг өөрсдийн хувийн орлогын хэрэгсэл болгон ашиглаж, өөрсдийгөө тэжээж авдаг. Оюутны сургалтын төлбөр, өдөр тутмын хэрэглээний зардал гээд эцэг эх, гэр бүлээсээ зулгаан амьдарч байгаа нөхцөл байдал дээр маань энэ холбоо улам нэрмээс болж парзитлан амьдарч байгаа..." хэмээн өгүүлжээ. Мөн өнөөгийн МОХ-ны удирдлагад их, дээд сургуулиасаа хөөгдсөн залуус шургалан мөнгө олох, амиа тэжээх хэрэгсэл, хоргодох газраа болгон амьдарч байгаа гэсэн байв. Тиймээс энэ есдүгээр сард багтаан квотын системээр мянган оюутан тутмыг нэг хүн төлөөлөх хуваарилалтаар Монголын оюутны байгууллагыг шинэчлэн тогтоох ёстой хэмээн тэд шаардлаа. Өглөөгүүр МОХ-ны байрны гадаа хэнийх нь зөв болох нь мэдэгдэхгүй хоёр талцсан оюутны байгууллагын төлөөлөгчид тэмцэж байсан бол үдээс хойш ХААИС-ийн ректорынх нь өрөөнд ихээхэн үймээн самуун болсон юм. Нөхцөл байдлын талаар тодруулан ХААИС-ийн Оюутны холбооны тэргүүн, "Бодлого, боловсрол, хөгжил" оюутны холбооны дэд ерөнхийлөгч Ж.Сандагтай уулзлаа. -МОХ-г эсэргүүцсэн жагсаалыг зохион байгуулсан гэх "Бодлого, боловсрол, хөгжил" оюутны холбооны удирдлагад нь та байдаг юм билээ. Өглөө та МОХ-г эсэргүүцээд явж байгаагүй билүү. ХААИС-ийн ректорын өрөөнд юу болсон юм бэ? -Нэгдүгээрт, манай сургуулийн оюутнуудын зүгээс ректор буюу удирдлагаа эсэргүүцсэн зүйл огт байхгүй. Энэ бол МОХ-ны удирдлагын цэвэр танхайрал байлаа. Манай сургуулийн сургалтын төлбөр нэмэгдсэн гэж тэд дайрч давшилж байгаа юм. Би тайлбарлая л даа. Манай сургуулийн төлбөр жилийн жилд нэмэгддэг. Оюутны байгууллагынхаа зүгээс оюутны нуруун дээрх дарамтыг багасгая хэмээн хэлэлцэж, ярилцаад буцаагаад буулгадаг. Тэгээд жилийн эцсийн үр дүн тооцоход оюутны төлбөр нэмэгдээгүй учраас нөлөөлсөн гэсэн тайлбар гардаг юм. Тэгэхээр нь өнгөрсөн тавдугаар сард ТУЗ-өөр 2007-2008 оны хичээлийн жилийн сургалтын төлбөрийн асуудлыг хэлэлцэхэд манай оюутны холбооны зүгээс "Энэ жил санал болгосны тань дагуу төлбөрийг нэмье. Тэгээд жилийн эцсийн үр дүнгийн биелэлтийг харахад бид шаардлагыг тань хүлээж авч төлбөр орлогын хэмжээг нэмэгдүүлсэн байхад урд жилүүдийнх шиг үр дүн хангалтгүй гарвал хариуцлага тооцно..." гэж бид зөвшилцсөн хэрэг. Тэгээд 388 мянга байсан төлбөр 447 мянган төгрөг болж өссөн. Ер нь бол сургалтын төлбөр ингэж өссөн ч манайх бусад сургуулиас хамгийн бага төлбөртэй сургууль. Тэгэхэд энэ удаа МОХ-ны удирдлага зөвхөн манай сургууль руу дайрч, ректорыг маань зодож занчихад хүрсэн үйлдлийг би их гайхаж байна. Ер нь энэ МОХ гэх байгууллагад манай сургуулийн оюутны төлөөлөл гэж байхгүй, манай оюутнуудын эрэлт хэрэгцээ тэр байгууллагын бодлого төлөвлөлтөд тусгагддаггүй юм шүү дээ. Тэгсэн байтал ямар мэдээлэл, дүгнэлтэд үндэслэж хэний эрх ашгийг хамгаалах гэж гудамжны улс шиг үймээн самуун, зодоон цохион хийгээд явааг гайхаж байна. -Ректорын тань өрөөнд яг юу болсон юм бэ? -Өдөр 13 цагийн орчимд эрэгтэй, эмэгтэй нийлсэн 40 орчим залуу дайран орсон байгаа. Төлбөр нэмэгдэлтийн шалтгааныг тайлбарла гэсэн. Бямбаа ректор тайлбарласан. Дахиад сургуулийн урлагийн танхимд бүх оюутныг цуглуулж байгаад тайлбарла гэсэн. Ректор "Бие муу байгаа болохоор сургалт хариуцсан ректор Б.Баасансүх танилцуулаг..." гэсэн. Гэтэл заавал ректор тайлбарлах ёстой гэж МОХ-ны ерөнхий нарийн бичгийн дарга Гэрэлт-Од ширээн дээр нь байсан зүйлийг авч цонх руу шидэн хагалж, дагуулж явсан залуучуудаараа ректорыг чирүүлсэн. Утасны аппарат, хананд нь байсан зургийг хүртэл авч цонхоор гадагш шидсэн байгаа. Цагдаа дуудсан. Ректор, сургалт хариуцсан ректор ч цуг явсан. Өмнө нь ч МОХ-ны бодлогын эсрэг ажиллалаа гэж Ганхуяг, Батсайхан, Гэрэлт-Од нар над руу дайран хаалга хэмхчин орж ирж, зодоон цохион үүсгэж л байсан. Би оюутны байранд амьдардаг юм л даа. Цагдаа сэргийлэх болоод л салж байсан. -Танай оюутнууд ректороосоо тайлбар хүлээгээд байсан бол МОХ тэдний л эрх ашгийг хамгаалсан байна шүү дээ? -Эцсийн эцэст урлагийн танхимд ректороос мэдээлэл авна гэсэн манай сургуулийн нэг ч оюутан байгаагүй. 
Б.ХАЖИДМАА
