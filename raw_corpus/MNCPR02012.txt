Ерөнхийлөгч төрөлх намдаа гомдоллож эхэллээ

Ерөнхийлөгч Н.Энхбаярыг эзгүй хойгуур МАХН-д өөрчлөлт шинэчлэл нэн чухлыг дурдахын ялдамд өргөн шүүмжлэл ихэд эрчимжиж тэр болгонд намын хуучин даргын нэр ил далдаар хавчуулагдлаа. Тухайлбал, журмын нөхөд нь экс даргаа шүүмжлэхдээ 72 суудалтай намыг 36 суудалтай болгож орхиод өөрөө Ерөнхийлөгч болон бултсан.     
Бас хээл хахууль, авилгал гаарч намд ардчиллыг бүрмөсөн үгүй хийсэн гэх мэт. Үүнд Ерөнхийлөгч Н.Энхбаяр эмзэглэж МАХН-ын Удирдах зөвлөлийн хурал дээр Тамгын газрынхаа дарга Т.Билэгтээрээ мэдэгдэл маягийн юм уншуулж. Бид Тамгын газрын даргатай уулзаж уг мэдэгдлийн талаар тодруулах гэсэн боловч чадсангүй. Тэрээр ажил ихтэй хэмээн элдэв арга саам хэрэглэж сэтгүүлчдийг огт хавьтуулсангүй. Гэвч тэрхүү мэдэгдлийн утга санааг бид өөр эх сурвалжаас олж авлаа. Түүнийг утгачлан буулгавал мэдэгдэл гээд сүйдтэй албан ёсны бичиг цаас уншиж барьсан юм үгүй юм байна. Харин намд үүсээд буй өнөөгийн нөхцөл байдлын талаархи Монгол Улсын Ерөнхийлөгчийн байр суурийг намын Удирдах зөвлөлийн хурал дээр илэрхийлэх гэсэн санаатай эгдүүцэл дүүрэн үг юмсанж. Тухайлбал, тэнд Монгол Улсын Ерөнхийлөгч Н.Энхбаяр сүүлийн дөрвөн жилд МАХН-ын дарга байхдаа намын үзэл бодлыг тодорхойлж, Ардчилсан Социалист үзэл баримтлалд баттай шилжүүлж чадсан. Мөн намын нэр хүндийг дотооддоо төдийгүй дэлхийн хэмжээнд дээшлүүлж Соц-Интернд элсүүлсэн. Нэгдмэл үзэл бодолтой нэгдсэн сахилга баттай ийм намыг бий болгосон. Намыг өөрийн орон байртай болгосон. Гэтэл МАХН-ын зарим нэг нөхөр хийсэн юмтай, хэлэх гавьяатай Н.Энхбаярыг намын доторхи хэсэг нөхдийн турхиралтаар, намын ардчилал шинэчлэл нэрийн доор хийсэн, хэлсэн болгоныг харлуулаад байх хэрэг алга гэсэн ерөнхий утга агуулгатай аж. Мэдэгдэл гээчийн төгсгөлд хэрвээ энэ дайрч давшилсан ажиллагаагаа зогсоохгүй бол Монгол Улсын Ерөнхийлөгч намын жирийн гишүүдэд хандан үгээ хэлэх болно гэсэн байна. Мөн Ерөнхийлөгчийг одоо ч намын дотоод ажилд оролцож байна гэсэн шүүмжлэлийг няцаагаад, Ерөнхийлөгч бол хуулиар аль ч намын гишүүн биш байдаг. Гэвч нэгэнт Монгол Улсын иргэд тэр намд нь байдаг учраас аль ч намтай харилцах хэрэг гардаг гэжээ. Энэ дашрамд дурдахад Монгол Улсын өмнөх Ерөнхийлөгч нараас хэн нь ч аль нэг намын дотоод амьдралд ингэж оролцож байгаагүй юм байна. 
Ж.Сандагдорж
