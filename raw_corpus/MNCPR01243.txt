Гэр бүлийнхнээ егүүтгэсэн этгээдэд оноосон дээд хэмжээг хэвээр үлдээжээ

Өнгөрөгч оны зургадугаар сарын 11-ний өдөр Говь-Алтай аймгийн Бугат сумын харьяат жолооч мэргэжилтэй, 25 настай Ц.Хадбаатар өөрийн хадам эцэг 63 настай С. Дагвыг "Чи яахаараа миний охиныг дандаа тамладаг юм бэ, чи бүтэн хоёр жил мотоцикль, мориор хөөж зодсон" хэмээн хэлсний төлөө маргалдан улмаар түүнийг хутгалж амь насыг нь егүүтгээд, гэрээс зугтаж гарсан хадам эгч 30 настай Д. Цэцгээ, өөрийн эхнэр 24 настай Д. Отгон нарыг мориор хөөж хутгалан хөнөөгөөд, хадам эх 63 настай Г. Бурцагийг жалганд нуугдсан байхад нь очиж хутгалан алсан жигшүүрт хэргийг үйлдсэн юм. 
Тэгэхдээ тэднийг 7-19 удаа хутгалж амь насыг нь хөнөөсөн байдаг. Ингээд ч зогссонгүй, гэр орныг нь галдан шатааж, хадмынхаа дүү болох С.Түмэннасанг мотоциклиэр хөөж, амь насанд нь халдахыг завджээ. Энэ тухай С.Түмэннасан шүүх хуралд мэдүүлэхдээ "... Ойр орчимд нь хүн ер үзэгдэхгүй байсан. Тэгээд зогсож байтал баруун талаас мотоцикльтэй хүн ирээд над руу дөхсөн. Тэгэхээр нь "Хөөе, Хадаа минь хүн амьтан нь хаачсан юм бэ" гэтэл "Би эднүүсийг дуусгасан. Одоо таныг энэ дээр нь дуусгана" гээд дөхөөд ирсэн. Тэгэхэд хувцас нь нил цус болчихсон, баруун гараа ар талдаа барьчихсан явж байснаа дөхөж ирэнгүүтээ хутга гаргаад ирэхээр нь би ухарч байгаад зугтсан юм. Миний араас чулуу шидээд хөөсөн. Зугтаж байгаад эргээд хартал Хадаа мотоцикль руугаа гүйж байсан. Тэр хооронд нь би сайран дотор нуугдсан. Намайг харчихаад хүрээд ирэхээр нь би цааш зугтсан. Мотоциклээс буугаад дөхөхөөр нь би цаашаа зугтсаар 3-4 удаа ингэж байгаад хэрэгсүүрэн дээр гарсан. Тэр хэрэгсүүрийн хажууд мотоцикльтойгоо хүрч ирээд "Чи ямар овоо юм бэ, тэгвэл авгай хүүхдийг чинь ална" гээд манай гэрийн зүг явсан" гэжээ. Үнэхээр Ц.Хадбаатар тэдний гэрт очоод эхнэр Т.Цунцармааг нь барьцаалан мотоциклийнхоо ард сундлан аллага үйлдсэн газраа дагуулж ирээд "20 тоолохын дотор толгойг нь тасдахгүй бол чамайг ална" гэж заналхийлээд хутга өгч талийгаач хадам эцэг С.Дагвын толгойг тасдуулж шатаалгасан онц харгис хэргийг үйлдсэн байдаг. Ингэж улангасан галзуурч явахдаа өөрийнхөө гараар эхийг нь хороосон хоёр ойтой жаахан охиноо урдаа сундлаад давхиж явжээ. Энэ тухай хохирогч Т.Цунцармаа "... Түмэнгий чинь хайж байна. Чамайг нүдэн дээр нь харуулж байгаад ална гээд мотоцикльтэй хайж явтал урдаас хоёр морьтой хүүхэд гараад ирсэн. Тэгтэл би энэ хоёрыг хөөж ална гэж садарган дунд хөөсөн. Нөгөө хоёр нь гүйцэгдэхгүй алга болсон чинь чамайг дээш нь аваачиж ална гээд өгсөхөөр нь би буун харайгаад унатал цаана мотоцикль нь хажуугаараа уначихсан хүүхэд нь уйлж байсан. Би босоод шууд айл руу гүйсэн чинь араас гүйцэж ирээд намайг дэгээдэж унагаад дан тэрлэгнээс татсан. Би ч байдаг чадлаараа "Амь авраарай" гэж хашгирч байтал нэг мэдэхэд хажууд 3-4 хүн ирчихсэн байсан. Түүнээс хойш юу болсныг санахгүй байна" хэмээн мэдүүлжээ. Иймэрхүү байдлаар нэгэн гэр бүлийнхний халуун амийг тасалж, гал голомтыг нь самарч орхисон Ц.Хадбаатарт анхан шатны шүүх хурлаас цаазаар авах ял оноосон бөгөөд хохирогч Д.Гэрэл "Эцсийн эцэст бид зургаа, хоёр дүүгээ, аав,ээжийгээ Хадбаатарын гарт алуулчихаад их хүнд байна. Хуульд заалт байдаг бол талийгаач нарыг яаж алсан, яг тэгж алуулмаар байна. Хууль цааз өгдөггүй юм бол ах дүүсээрээ нийлж өшөө авна" гэж шүүх хурал дээр хэлсэн байна. Харин ялтан Ц.Хадбаатарын өмгөөлөгчид түүнийг сэтгэцийн архаг цочрол эмгэгтэй болчихсон байхад нь эмнэлгийн чанартай албадлагын арга хэмжээ авалгүй хуулийг буруу хэрэглэн цаазаар авах ял оноолоо хэмээн давж заалджээ. Гэвч давж заалдах шатны болон Дээд шүүхийн хяналтын шатны хуралдаанаар анхан шатны шүүхийн шийдвэрийг зөв гэсэн дүгнэлтийг гаргалаа. 
Н.Саранчимэг
