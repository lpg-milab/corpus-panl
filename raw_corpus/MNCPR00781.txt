Элсэгчдийн дийлэнх нь математикийн хичээлийг сонгожээ

Ерөнхий боловсролын дунд сургууль төгсөгчдийн ерөнхий шалгалт эхлэхэд сар хүрэхгүй хугацаа үлдлээ. Тиймээс элсэлтийн шалгалтын бэлтгэл ажил ямар шатандаа яваа болон элсэгчид юуг анхаарах хэрэгтэй талаар Боловсролын үнэлгээний төвийн мэргэжилтэн Г.Билэгсайханаас тодрууллаа.
-Танай вэб сайтад нийт хичнээн элсэгч бүртгүүлсэн бэ? -Одоогийн байдлаар 46 мянга орчим элсэгч бүртгүүлсэн байгаа. Одоо регистрийн дугаараа алдаж оруулсан болон цээж зургийн зөрчилтэй элсэгчдийн өргөдлийн дагуу үүнийг цэгцэлж байна. Цахим бүртгэлийн явцад регистрийн дугаар нь давхардсан 20 гаруй зөрчил илэрсэн. Мөн бичиг баримтын дугаар давхцах ганц нэг зөрчлийг бид Иргэний бүртгэл, мэдээллийн улсын төвд хандаж лавлагаа авахаар болсон. Ийм зөрчлүүдийг арилгасны дараа ирэх долоо хоногт, бүртгүүлсэн элсэгчдийн мэдээллийг вэб сайтдаа байрлуулахаар төлөвлөж байна. Манай www.өөс.mn гэсэн цахим хаягаар ороод тухайн элсэгч өөрийнхөө бүртгэлийг шалгаж болно. Өөрсдийн бүртгэлийн дугаар, нууц үгээ оруулахад бүх мэдээлэл нээгдэнэ. -Бүртгэлийн хуудсаа яаж авах вэ? -Дээрх вэб сайтаас бүртгэлийн хуудсаа хэвлэж аваад өөрийн сургуулийнхаа захирлаар баталгаажуулан тамга даруулна. Мөн хөдөө орон нутгийн элсэгчид хаана, хэдэн номерын анги танхимд шалгалтаа өгөх тухай суудлын хуваарилалтын хуудсыг зургадугаар сарын 1-нээс өөрийн сургууль болон тухайн аймгийн Боловсрол,соёлын газраас хүлээн авах юм. Нийслэлийн төгсөгчид "Сан" дээд сургуулиас ирж үүнийг авна. Ингээд зургадугаар сарын 6-8-ны өдрүүдэд улс орон даяар нэг цагт шалгалт эхэлнэ дээ. -Цээж зургийн зөрчилтэй элсэгчид байсан гэсэн. Ямар цээж зураг шаардлага хангаагүй юм бэ? -Ийм зөрчил цөөхөн л дөө. Гэхдээ тухайн хүний царай бүдэг гарсан эсвэл багынхаа зургийг зарим элсэгч оруулчихсан байсан. Уг нь сүүлийн гурван сард авахуулсан зураг байна гэсэн шаардлагыг бид тавьж байсан л даа. Зурганд яагаад ингэж ач холбогдол өгч байна гэхээр бүртгэлийн хуудсанд элсэгчийн зургийг наана. Мөн шалгалтын дүн гарсны дараа батламж хуудсанд наадаг юм. -Ерөнхий шалгалт өгөх сурагчид юуг анхаарах вэ? -Шалгалт өгөхөөр ирэхдээ элсэгчид дөрвөн бичиг баримтыг бүрдүүлсэн байх шаардлагатай. Тухайлбал, сургуулийнхаа захирлаар баталгаажуулсан бүртгэлийн хуудас, суудлын хуваарийн хуудас, иргэний үнэмлэх, бүрэн дунд боловсролын гэрчилгээ зэрэг бичиг баримтуудыг авчирна. Эдгээр материалыг үрэгдүүлж гээгдүүлсэн тохиолдолд шалгалтад оруулахгүй болохыг анхаарах хэрэгтэй. -Шалгалт авах төвүүдийг хэзээ зарлах вэ? -Улаанбаатар хотын хувьд аль аль төвд хичнээн хүүхэд шалгалт өгөх хуваарийг зургадугаар сарын 1-нээс хойш албан ёсоор зарлана. Манай төвөөс элсэгчдэд зориулсан сонин гаргадаг. Түүгээр тухайн үед зарлах байх. Мөн вэб сайтад ч тавигдана. Хөдөө орон нутгийнхан тухайн орон нутагтаа зохицуулна. -Ерөнхий шалгалтын үргэлжлэх хугацаа хэдэн минут байгаа вэ? -80 минут байгаа. Шалгалтын хуваарь аль хэдийнэ гарчихсан. Үүнийг манай төвийн дээр дурдсан вэб сайтаас харж болно. -Нэг хичээл хичнээн даалгавартай байгаа бол? -Нийгмийн ухааны чиглэлийн нэг хичээлийн даалгавар 70 орчим. Харин математикийн хичээлд 20-иод бодлого бодуулахад хангалттай гэж үзэж байгаа. Энэ мэтчилэн тухайн хичээлээс хамаарч даалгаврын тоо өөр өөр байна. Ер нь жил болгон хичээлийн даалгаврууд шинэчлэгддэг. -Шалгалтын жишиг даалгаврын эмхтгэлийг танай төвөөс хэвлэж гаргадаг. Үүнийг элсэгчид хүлээж байх шиг байна? -Жишиг даалгаврыг бид жил болгон гаргадаг. Энэ шалгалтын бэлтгэл ажлын гарын авлага юм. Түүнээс уг даалгавруудаас шалгалтад ирнэ гэсэн үг биш. Энэхүү жишиг даалгаврыг вэб сайтдаа манайх байрлуулдаг. Харин хөдөө орон нутгийн хүүхдүүд уг сайтаас харах боломжгүй учраас жишиг даалгаврыг эмхтгэн хэвлэдэг юм. Ирэх долоо хоногоос эмхтгэн гаргачих төлөвлөгөөтэй байгаа. Одоогоор бид 2008 оны жишиг даалгавруудыг өөрийн вэб сайтдаа байрлуулж байна. Улаанбаатар хотын элсэгчид энэ долоо хоногт бүх хичээлийн жишиг даалгаврыг эндээс харж болох юм. -Эмхтгэлийн үнэ ямар байх бол? -Ноднин бол 1000-1500 төгрөгөөр худалдаалагдаж байсан. Энэ үнэ нэг их өөрчлөгдөхгүй болов уу. -Элсэгчид ерөнхий шалгалтад бүртгүүлэхдээ ямар хичээлийг түлхүү сонгож байна? -Өнгөрсөн жилүүдэд ч гэсэн ихэнхдээ математик, нийгмийн тухай мэдлэгийн хичээлийг элсэгчдийн дийлэнх нь сонгосон байсан. Дараа нь монгол, англи хэлийг сонгодог юм. Бусад хичээлүүд бол ер нь жигдхэн байдаг даа. -Сонголт муутай хичээл нь? -Орос хэл, түүхийн хичээлээр маш цөөхөн хүүхэд шалгалт өгдөг. -Өнгөрсөн онд ерөнхий шалгалтад орж батламж авсан элсэгч их, дээд сургуульд элсээгүй бол яах вэ? -Хоёр жилийн өмнө элсэлтийн шалгалт өгч батламж авсан бол их, дээд сургуульд элсэх боломжгүй болж байгаа. Харин өнгөрсөн онд шалгалт өгч батламж авсан хүүхдүүд онооны жагсаалтад хамрагдаж болох юм. Тэднийг чансаагаар нь онооны жагсаалтад хамруулна. Тиймээс ийм элсэгчид зургадугаар сарын 20-ноос өмнө харьяа аймгийнхаа Боловсрол, соёлын газарт бүртгүүлэх шаардлагатай. 
Я.МӨНГӨНЦЭЦЭГ
