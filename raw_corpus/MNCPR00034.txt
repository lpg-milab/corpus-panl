"Мах импекс" шинэ технологи нэвтрүүллээ

"Мах импекс" компани удтал засвартай байсны учир нь хүнсний салбарт томоохон шинэчлэл хийсэн байна. Эднийх дөнгөж сая Австри улсын "LASKA" фирмийн иж бүрэн компьютерийн удирдлагатай төхөөрөмж үйлдвэртээ суурилуулав.
Тэгснээр "Мах импекс"-ийн бүтээгдэхүүн Монголд анх удаагаа мах, махан бүтээгдэхүүнийг европ стандартаар үйлдвэрлэх боломж бүрдлээ. Монгол Улсын хүнсний манлай үйлдвэр болох "Мах импекс" компани нь 1946 онд байгуулагдсан бөгөөд тухайн үед хуучнаар ЗХУ-ын техник технологиор дотоодын мах, махан бүтээгдэхүүнийг үйлдвэрлэж байжээ. Харин 1966, 1975, 1982 онд Герман улсын техник технологийг үйлдвэрлэлдээ нэвтрүүлсэн түүхтэй. Тэгвэл өнөөдөр тус компанийнхан орчин үеийн технологиор бүтээгдэхүүн гаргах боломжтой боллоо. Энэ компани нь өөрийн үйл ажиллагааны онцлог туршлага, барилга байгууламж, инженерийн шугам сүлжээ, мэргэжлийн ажилчид зэрэг давуу талаа ашиглан Европын шилдэг технологийг Монголд нэвтрүүлэх зорилгыг өмнөө тавьсаар иржээ. Тиймээс 2007 онд ХБНГУ-д болсон мах, махан бүтээгдэхүүний үйлдвэрийн тоног төхөөрөмжийн олон улсын үзэсгэлэнгээс энэхүү төхөөрөмжийг сонгон авсан байна. Өнгөрсөн долоо хоногт уг компанийнхан хамтран ажилладаг түншүүд болон хэрэглэгчидтэйгээ шинэ үйлдвэрийнхээ нээлтийг хийлээ. "Манай компани үйлдвэрээ шинэчилж тоног төхөөрөмж худалдан авах, суурилуулах гээд нийт таван тэрбум төгрөгийн хөрөнгө зарцууллаа. Энэхүү хөрөнгө оруулалт нь Монголын ард түмэнд шууд хүрэх юм. Харин энэхүү үйлсэд тусалсан "Улаанбаатар" банкны хамт олонд баярласнаа илэрхийлье" хэмээн "Мах импекс" компанийн гүйцэтгэх захирал Б.Бүдрагчаа тус нээлтийн үеэр хэлж байлаа. Нээлтийн арга хэмжээнд уригдсан зочид "Мах импекс"-ийн шинэ үйлдвэртэй танилцсан юм. Энэ үйлдвэр нь махан бүтээгдэхүүнийг түүхий эдээс нь эхлээд эцсийн бүтээгдэхүүн болон гарах хүртэл үе шатуудыг компьютерийн хяналтад байлгадаг аж. Мөн уг технологийн онцлог нь хөлдүү махыг гэсгээх шаардлагагүй бөгөөд хөлдүүгээр нь хэрчих боломжтой юм байна. Үүний дараа түүнийг халаах болон утах машинд хийснээр бидний хэрэглэдэг хиам болон бусад бүтээгдэхүүн бэлэн болдог байна. Эднийх маш олон төрлийн хиам үйлдвэрлэдэг. Түүнийхээ үндсэн түүхий эд болох махыг аварга том хөлдөөгчид хадгалдаг аж. Гахайн мах, хонины дотор гэдэс гээд боловсруулдаггүй түүхий эд байдаггүй аж. Тус компани шинэ технологи нэвтрүүлэхээсээ өмнө 40-50-иад нэр төрлийн махан бүтээгдэхүүн үйлдвэрлэдэг байж. Харин одоо энэ тоо хэдэн арваараа нэмэгдсэн төдийгүй сав баглааны хувьд ч эрс өөрчлөгджээ. Ингээд Монголын мах махан бүтээгдэхүүний зах зээлд цоо шинэ эринийг авчирч буй "Мах импэкс" компанийн шинэ үйлдвэрийн тоног төхөөрөмжүүдийг танилцуулъя. Хөлдүү мах хэрчигч хиам болон таташ хийхэд хөлдүү махыг олон дахин гэсгээхгүйгээр хэрчих боломж бий болжээ. Энэхүү хэрчигч төхөөрөмжийг суурилуулснаар хөлдүү махыг хэрчиж, түүний шинэлэг байдлыг хэвээр хадгалах давуу талтай аж. Мөн эцсийн бүтээгдэхүүний амт чанар өөрчлөгдөхгүй улам амтлаг болдог байна. Үндсэн түүхий эдийг хүлээн авч боловсруулах шугамуудын төхөөрөмж нь Австри, Германы Laska, Vemag, Bastra, Vakona, Magurit, Webomatic, Tipper tie зэрэг фирмийнх. Эдгээр нь махыг амт оруулах, зөөлрүүлэх, амраах гэх мэтчилэн үйл ажиллагааг бүрэн хийдэг өндөр хүчин чадалтай, эрүүл ахуйн шаардлагыг хангасан төхөөрөмжүүд ажээ. Найрлагын машин Хамгийн сайн хиам хийхэд нөлөөлдөг гол төхөөрөмж нь найрлагын машин байдаг. Үүнийг куттер гэж нэрлэдэг байна. Тэгвэл энэхүү Laska фирмийн хамгийн сүүлийн үеийн төхөөрөмж нь жорын болон чанарын хяналтыг иж бүрэн компьютерийн удирдлага вакуумтай, нэг удаад 100 кг фаршийг бүрэн боловсруулах чадалтай. Мөн найман цагт 10 гаруй тонн фарш боловсруулах хүчин чадалтай юм байна. Энэ нь мөн хөргөгчтэй тул агаарын даралтыг халаадаггүй бөгөөд таатай орчин, чанарын шаардлага хангасан, хадгалах хугацааг уртасгадаг аж. Чанагч, утагч төхөөрөмж бүх төрлийн чаналга, уталга, шарлагын төхөөрөмжүүд нь ХБНГУ-ын Bastra фирмийнх. Энэ нь бүтээгдэхүүний боловсруулалтыг хийхдээ хүссэн температурыг гаргадаг байна. Эдгээр төхөөрөмжүүд нь бүтээгдэхүүний бүрэн боловсруулалтыг хийхээс гадна бэлэн бүтээгдэхүүнийг ариутгах, хөргөх ажиллагааг нэгэн зэрэг хийдгээрээ бусдаас онцлог. Хэвтээ хэлбэрийн савлагаа Энэхүү савлагааг ХБНГУ-ын Webomatik фирмийн тоног төхөөрөмжөөр хийдэг юм байна. Савлагааны шугам нь хагас болон бэлэн бүтээгдэхүүнийг вакуумдаж, тусгаарлан шахдаг гэнэ. Ингэснээр хоёр төрлөөр 50 гаруй янзын хэлбэр хэмжээтэйгээр хэвтээ хэлбэрийн савлагаатай бүтээгдэхүүн гаргах аж. Ингээд улаанбаатарчуудын хэрэглэсээр ирсэн хиамнууд олон өнгө, янз бүрийн савлагаатайгаар хэрэглэгчдэдээ хүрэх боломжтой боллоо. Амт чанарын хувьд ч эрс өөр болсныг тус компанийн шинэ үйлдвэрийн нээлтийн үеэр ирсэн зочид магтаж байлаа. "Онцгой", "Тунгалаг", Сувилал", "Зочид", "Мөөгт", Дээж" гээд төрөл бүрийн хиамнууд шинэ өнгө төрхтэйгөөр нийслэлчүүдийн хэрэглээнд гарлаа. Мөн утсан мах, төрөл бүхийн зайдсыг хэрэглэгчдийн хүссэн хэмжээгээр савлах боломж ч бий гэнэ. "Мах импэкс" компани шинээр 20 гаруй нэр төрлийн хиам нэмж үйлдвэрлэж байгаа. Мөн 4-5 нэр төрлийн сосиск, сарделька үйлдвэрлэх хүчин чадалтай болжээ. Эдгээр бүтээгдэхүүн бүгд өөр өөрийн гэсэн өвөрмөц онцлогтой юм байна. Энэхүү бүтээгдэхүүнээ тус компани өөрийн үйлдвэрт нядалсан малын махыг ашиглан хийдэг гэнэ. Харин үйлдвэрлэлийг мал эмнэлгийн ариун цэврийн шаардлагыг бүрэн хангасан орчинд хамгийн сүүлийн үеийн өндөр хүчин чадалтай тоног төхөөрөмж ашиглан мэргэшсэн ажилчид Герман, Австри улсын амтлагчаар амталдаг аж. Эдний бүтээгдэхүүнээс дээж авч мэргэжлийн лабораторид шинжилдэг учир чанарын хувьд ямар нэгэн "но" байдаггүй. Тухайлбал, чанамал хиамны үндсэн түүхий эд нь стандартын шаардлага хангасан бөгөөд улсын стандартын технологийн горимыг нарийн баримталсан байна. Мөн сайн чанарын бүрхэвчинд савлаж, вакуум куттер, шприц ашигладаг учир хиам нүхэшдэггүй. Вакуум болон зориулалтын хийг ашигласнаар хадгалалтын хугацаа уртасдаг сайн талтай. Мөн үйлдвэрлэлийн явцад үйл ажиллагааг байнга хянах удирдлагын системтэй гэх мэт давуу чанаруудыг дурдаж болох нь ээ. Харин утлагат хиам нь Европын орнуудад үйлдвэрлэдэг ижил нэр төрлийн бүтээгдэхүүнтэй адил орчин үеийн технологиор хийгджээ. Мөн хиамны зүсэлтэд зураглал харагдах боломжтой юм байна. Орчин үеийн технологиор хийсэн уусмалыг хиаманд тарьж, өндөр хүчин чадал бүхий даралтаар хиамандаа шингээж өгснөөр илүү амттай болдог байна. Түүнчлэн хадгалалтын хугацааг уртасгах зорилгоор химийн ямар нэгэн бодис хэрэглээгүй гэнэ. Өөрөөр хэлбэл, экологийн цэвэр бүтээгдэхүүн гэж хэлж болно. Хүний биед сөрөг нөлөө байхгүй тул хэрэглэгчид санаа зовох шаардлагагүй болжээ. Амтлаг сосискны хувьд натурал бүрхэвч болон сайн чанарын утаа шингэх боломжтой бүрхэвчнүүдийг ашиглаж байна. Энэ мэтчилэн чанартай бүтээгдэхүүнээр хэрэглэгчдэдээ бэлэг барьжээ. 
Я.МӨНГӨНЦЭЦЭГ
