№2 (15965)     
1985 ОНЫ НЭГДҮГЭЭР   САРЫН 2.
Амжилт өөд урагшаа!

Манай орны яруу алдарт ажилчин анги, хоршоолсон малчид, хөдөлмөрийн сэхээтнүүд шинэ оны ажлын анхны өдрийн ургах нартай уралдан, бүтээн байгуулах их хөдөлмөртөө баяр баясгалантай шамдан орлоо. 

МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөлийн шинэ жилийн мэндчилгээний халуун дотно үгс, дайчин цогтой уриа мянга мянган хүний сэтгэлийг догдлуулсан урам зориг, хүсэл тэмүүллийг бадраалаа. 

МАХН-ын Төв Хорооны IX бүгд хурлаас сайшааж, БНМАУ-ын Ардын Их Хурлын ээлжит чуулганаар санал нэгтэй баталсан улс ардын аж ахуй, соёлыг 1985 онд хөгжүүлэх төлөвлөгөө, улсын нэгдсэн төсөв нь намын нийгэм, эдийн засгийн бодлогыг хэрэгжүүлж, ард түмний сайн сайхан аж байдлыг дээшлүүлэх шинэ ахиц амжилт гаргахад чиглэсэн бөгөөд нөхөр Ж. Батмөнхийн тодорхойлсноор << Таван жилийн төлөвлөгөөг бүхэлд нь биелүүлэх, эдийн засаг, нийгмээ шинэ таван жилд өндөр хурдацтай хөгжүүлэх баттай суурь тавих, намын XIX их хурлыг хөдөлмөрийн өндөр амжилтаар угтахад. . . >> шийдвэрлэх ач холбогдолтой юм. 

Шинэ онд аж үйлдвэр, хөдөө аж ахуйн нийт бүтээгдэхүүн үйлдвэрлэлийг өмнөх оныхоос 7, 5 - 12 хувь, нийтийн хөдөлмөрийн бүтээмжийг 3, 5 хувь дээшлүүлж, үндэсний орлогын үйлдвэрлэлийг 6 хувь өсгөж, улс ардын аж ахуйд 4, 7 млрд төгрөгийн хөрөнгө оруулж, нийт үндсэн фондыг өмнөх жилээс 14 орчим хувь нэмэгдүүлж, хөдөлмөрчдийн бодит орлого 4, 7 хувь өсч, ард түмний аж байдал, соёлын хэмжээ улам дээшилнэ. Манай зорилт өндөр бөгөөд дайчин, шахуу юм. Том зорилтыг хэрэгжүүлэхэд хөдөлмөрийн хамт олон бүр, хувь хүн бүр жигд идэвх, санаачилга гаргаж үйлдвэрлэлийн үр ашиг, бүтээгдэхүүн, ажил, үйлчилгээний чанарыг эрс сайжруулах, хөдөлмөрийн бүтээмжийг дээшлүүлэхийн төлөө бүх нийтээр чармайх нь чухал юм. 

Шийдвэрлэх оны төлөвлөгөөт зорилтыг нэр төртэй биелүүлэхийн тулд манан нийгмийн амьдралын бүх хүрээнд ажлын бүх салбарт хамтын чармайлт, хүч зүтгэл, санаачилга бүтээлийг нийтээр өрнүүлэх хэрэгтэй байна. 

Нийгэм улс төрийн салбарт: 

Төлөвлөгөөт ажлын биелэлтийг үзэл суртлын ажлын үр нөлөөтэй арга хэмжээгээр хангах, үг, ажлын нэгдлийг хангаж. ажлын хуучирсан арга барилыг шийдвэртэй өөрчилж, шинэ дэвшилттэй арга хэлбэрийг нам, улс. олон нийтийн бүх шатны байгууллагад тууштай нэвтрүүлэх, газар сайгүй өндөр зохион байгуулалт, ухамсартай сахилгыг бэхжүүлэх шаардлага, зарчмын чиг шугамыг нам, улсын бүх шатны боловсон хүчин, нийт хөдөлмөрчин байнгын удирдлага болгож, урагшлах хөдөлгөөнд саад болж байгаа аливаа дутагдлыг арилгах талаар тууштай тэмцэх хэрэгтэй. 

Аж үйлдвэр, хөдөө аж ахуйн салбарт: 

Өндөр бүтээмжтэй, жигд ажиллаж, улсын төлөвлөгөөг биелүүлэх, материал түүхий эд, ажлын цагийг аль болохоор арвилан хэмнэх, төлөвлөгөө бол үйлдвэрлэл, борлуулалт, материал техникийн хангамж, үйлдвэрлэлийн хүч чадал, хөдөлмөрийн нөөц, улс орон хүн амын хэрэгцээний эрэлт шаардлагыг нарийн нягт баланслуулж, нийт салбарын хөгжлийн тэнцвэрт харьцааг хангахад бүхэлдээ чиглэсэн байдаг учраас ганц хувийн тасалдал байлаа ч нийт ажилд муугаар нөлөөлнө гэдгийг хүн бүрт ухамсарлуулж ажиллах, хөдөө аж ахуй, барилгын салбарын өмнөх жилүүдийн алдагдлыг нөхөх, үүний тулд тухайн байгууллага, хамт олон төдийгүй, бусад салбарынхны шинэ нөөцийг дайчлан илрүүлж, ололт амжилтыг арвижуулах, хөрөнгө оруулалтын үр ашгийг дээшлүүлэх, үйлдвэрийн төслийн хүч чадал, суурилуулсан төхөөрөмжийг дээл зэргийн үр өгөөжтэй ашиглаж, ажлын байр, аж ахуйн нэгж бүрт жигд ажиллагааг тогтворжуулж, хөдөлмөрийн бүтээмжийг дээшлүүлэх, өртөг зардлыг хямдруулах зарчмыг тууштай хэрэгжүүлэх, мал сүргийн тогтвортой өсөлтийг хангах, хорогдлыг багасгаж, үржлийн ажлыг шинжлэх ухааны үндэслэлтэй, сайн зохион байгуулж, байгалийн түр зуурын бэрхшээлийг найдвартай давах бүх бэлтгэлийг хангах, мал аж ахуйн үйлдвэрлэлийг удирдах арга барилыг сайжруулах хэрэгтэй байна. 

Соёл, шинжлэх ухаан, үйлчилгээний салбарт: 

Ард түмний аж байдал, соёлын хэмжээг дээшлүүлэх, хүн амын хүнсний хэрэгцээг дүүрэн хангах, туслах аж ахуйг тууштай хөгжүүлэх, байгалийн өгөөж ашиглах, судалгаанд тулгуурлан хэрэглэгчдэд барааг шуурхай хүргэх, эрүүлийг хамгаалах, ахуйн үйлчилгээний ажлыг сайжруулах, 

сургалтыг үйлдвэрлэлтэй нягт холбож, сургалт хүмүүжлийн ажлын чанарыг сайжруулах, хөдөлмөрчдийн оюуны хэрэгцээ шаардлагыг сайтар хангах, урын санг баяжуулах, бүх нийтийн биеийн тамирыг хөгжүүлэх, эрдэм шинжилгээний ажлын үр ашиг, өгөөжийг дээшлүүлэх ёстой. 

Төлөвлөгөө биелүүлэхийн төлөө тэмцэлд хөдөлмөрчдийг өргөнөөр татан оруулах шалгарсан арга ол социалист уралдаан учраас шинэ оны эхнээс байгууллага, хамт олон, хувь хүн бүр дайчин шахуу үүрэг амлалт авч нэр төртэй хэрэгжүүлэх нь дамжиггүй. Бүх ард түмний социалист уралдааныг үр нөлөөтэй сайн зохион байгуулахад МҮЭ-ийн Төв Зөвлөл, МХЗЭ-ийн Төв Хороо, Монголын эмэгтэйчүүдийн байгууллага шинэ арга барилаар далайцтай ажил өрнүүлэх хэрэгтэй. 

Манай ард түмэн энэ оны төлөвлөгөөт зорилтыг бух үзүүлэлтээр нь жигд биелүүлж, хөгжлийн давшингуй алхааг түргэсгэх нь энх тайвныг хамгаалах, ЭЗХТЗ-ийн гишүүн орнуудын Москва хотноо дээд хэмжээнд болсон эдийн засгийн зөвлөлгөөний шийдвэр цогцолбор зорилтыг хэрэгжүүлэхэд зохих хувь нэмэр болно. Манай нам, төрийн энх тайванч гадаад бодлогыг хэрэгжүүлэх, дэлхий дахины болон Азийн аюулгүй байдлыг хангахад чиглэсэн үйл ажиллагаанд шинэ ахиц гарна гэдэгт монголын ард түмэн бат итгэж байна. Таван жилийн төлөвлөгөөний эцсийн шийдвэрлэх хариуцлагатай он, МАХН-ын XIX их хуралд бэлтгэх жил 1985 оны бүтээн байгуулалтын үйлсэд шинэ гарамгай амжилт гаргахын төлөө урагшаа! 

