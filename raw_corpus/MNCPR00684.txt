Байгаль яг л хүнтэй адил, гоё зурахад баярладаг юм

Энэ удаа бид Урчуудын эвлэлийн шагналт зураач Ц.Нарангэрэлийн урлангаар орлоо. Тэрбээр байгалийн уран зураг дагнан туурвидаг. Монгол орны маань өргөн уудам нутагт Нарангэрэл зураачийн хүрээгүй нутаг гэж үгүй.
Мөн түүний ур, ухаанаар цогцлоогүй байгалийн үзэсгэлэн ч бас үгүй гэж болно. Тиймээс эх орон Монголынхоо уул ус, агаар салхиар тэтгэгдсэн энэ уран бүтээлчийн байгаль эхийн энерги шингэсэн бүтээлүүдээс уншигчдадаа толилуулж байна. -Та ер нь хэдэн жил байгаль зурж байна вэ. Байгалиар дагнана гэдэг тэндээс асар их энерги авдаг байж таарна, тийм үү? -Би 1986 онд Прагад монументаль уран зургийн чиглэлээр төгсч ирснээсээ хойш л байгалийн зураг руу нэлээд гүнзгий орсон. Сүүлийн арав гаруй жил голдуу байгаль зурж байна. Миний багш байгалийн зургийн маш том мастер хүн, төрийн соёрхолт, ардын зураач Л.Гаваа шүү дээ. Манай урлагийн алтан үеийнхнийг ид бүтээж туурвиж байсан тэр үед Гаваа багшийнхаа урланд бид арвуулаа төгсч байлаа. Байгаль өөрөө амьтай юм шүү дээ. Тийм учраас байгалийн зураач дотоод ертөнцөө нээн илэрхийлэх асар өргөн боломжтой байдаг. Зүгээр нэг уул, ус зурахдаа биш, зураач чухам юуг хэлэх гэсэн юм бэ гэдгийг, зураачийн сэтгэгдлийг үзэгчид тухайн бүтээлээс нь олж харахад л гол учир нь байдаг юм даа. Том том зураачдын бүтээлийг харж байхад тийм л байдаг. -Та Монгол нутгаараа хөндлөн гулд явсан байх л даа. Хөдөөгүүр нэг явахдаа хэр удаан явах вэ? -Өө, нэлээн явна. Саяхан гэхэд л Монголын баруун хязгаар Алтай таван богдод очлоо, тэндээсээ зүүн хязгаар Халх гол, Нөмрөгийн гол хүртэл явсан. Наймдугаар сард гэрээсээ гараад аравдугаар сарын хорьдоор л орж ирлээ. Байгаль зурахын тулд байгалиа өөрөө очиж судалсан, үзсэн харсан байх шаардлагатай шүү дээ. Абстракт зураач шиг гэртээ сууж байгаад Цамбагарав уулыг санаанаасаа зохиогоод зурчихна гэх биш. -Сүүлийн жилүүдэд зүүн зүгийн нутгуудаар гол ус, нуур их ширгэж үгүй болж байгаа сонсогддог. Яг газар нутгаар нь явахад үнэхээр хүнд харагдаж байх юм уу? -Ийм сүйрэл ер нь хаа сайгүй шүү дээ. Баруун, зүүн гэлтгүй манай байгаль маш их сүйдэж байна. Өмнө нь бидний зурж байсан гол мөрөн, нуур цөөрөм ихэнх нь байхгүй болчихож. Тэгээд ийм юмтай таарахаар байгаль зурдаг бидэнд их л хүнд тусч байгаа юм чинь. Дэлхийн цаг агаарын дулаарал гэж их ярьцгаах юм, үнэн хэрэгтээ монголчууд бидний өөрсдийн буруу үйл ажиллагаанаас болоод эх нутаг маань хатчихсан, ширгэчихсэн, шатчихсан байхыг хараад сэтгэл шимшрэхгүй байхын аргагүй болох юм. Нутгийнхан, малчидтай уулзаж байхад ч хүн бүр л нутаг орон нь сүйдэж байгаад халаглаж л суух юм. Гэтэл сайд дарга нар нь дээгүүрээ байгаль хамгаалах нэрээр гадаад дотоодын баахан төсөл яриад, мөнгийг нь хувааж идээд л сууж байдаг. Би сая Халх гол орохдоо цаашаа Хятадын нутаг руу Хөлөнбуйр, Хянган аймаг ороод ирлээ л дээ. Хянганы нурууг үзлээ. Үнэхээр сайхан нутаг юм. Очоод харж байхад нэг юм бодогдож л байна. Энэ чинь уг нь манай Монголын нутаг шүү дээ, бид түүнийгээ хятадуудад алдчихсан. Тэр Хянганы нурууны үзэсгэлэнтэй сайхныг ээ. Гэтэл хятадууд тийм их модтой ойн чөлөөндөө зай завсраар нь өөрсдөө нэмж мод тарьчихсан байна гээд бод доо. Энэ чинь бодлого байхгүй юу. Хятадууд тийм сайхан ой модтой хэрнээ манай Монголоор дамжин өнгөрч Оросоос мод импортолж байна шүү дээ. Тэдний байгалиа хайрлаж байгаа, ажилсаг тэр сайхан чанарыг нь бахархахаас өөр аргагүй. Өөрсдийнхөө байгалиа сөнөөж байгаагаа харахаар үнэндээ юу ч гэх юм бэ дээ, сүүлдээ зураачид ч зурах юмгүй үлдэх нь. Монгол Улс ийм байгальтай байсан юм гээд зураачдын уран бүтээлд түүхийн баримт төдийхөн болоод л үлдэх нь байна шүү дээ. -Хүн, байгаль хоёр хүйн холбоотой гэдэг шүү дээ. Яг амьд байгальтай шууд харьцаж уран бүтээлээ хийж байгаа хүний хувьд маш их энергийн солилцоо явагдаж байдаг болов уу гэж бодох юм? -Тодорхой уул, ус гэдэг чинь өөр өөрийн лус савдагтай байгаа шүү дээ. Салхи шуурга, байгалийн янз бүрийн гамшиг гараад байна гэдэг чинь лус савдаг нь шилгээж байна гэж ойлгож болно. Тэгэхээр байгалиа хайрлахгүйгээр хүн амгалан тайван амьдарна гэхэд хэцүү. Байгаль ер нь хүнтэй адилхан шүү. Жишээ нь, эмэгтэй хүн гоо сайхнаараа гайхуулах, магтуулах дуртай байдаг шиг сайхан зурсан байхад байгаль баярладаг юм. Би тэгж л боддог. Зурсан болгон гайхамшигтай сайн бүтээл болохгүй ч сүүлийн үед анзаараад байхад сайн зураг угаасаа төрдөг юм байна. Ерөөсөө тэр зураг төрөхийн тулд зураачаа өөрөө сонгодог юм байна даа гэж бодогдох боллоо. Мэдээж туршлага, авьяас, хөдөлмөр энэ бүхэн шаардлагатай ч сайн бүтээл бол энэ бүхний оролцоотойгоор өөрөө төрдөг юм байна. Байгальд өөрт нь нууцлаг увдис байна л даа. -Зөвхөн Монголынхоо байгалийг л зурж байна уу, та? -Тийм ээ. Зөвхөн Монголдоо гэдэг шиг Монголоо л зурдаг. Энэ төрөлдөө би одоохондоо үнэнч байна л даа. Байгалийг зурж дуусна ч гэж байхгүй юм билээ. Очоод нэг фото дарахтай адилгүй шүү дээ. Гэхдээ гэрэл зурагчдыг муу хэлж байгаа юм биш шүү. -Байгалийн зургийг хүмүүс хэр цуглуулах юм? -Ер нь дуртай шүү. Гадныхан, монголчууд гэлтгүй байгалийн зураг гэртээ тавих их дуртай байдаг. Сүүлийн үед ялангуяа монголчууд маань ийм зураг авдаг болсон. Тэр ч байтугай нэг сайн зураг гарлаа гэхэд тэр бүтээлийг гадагш нь алдчихгүй юм сан гээд явж байна, монголчууд. Манайхан чинь ер нь их боломжтой болж дээ. Хаана баян чинээлэг хүн, баян чинээлэг улс орон байна тэнд урлаг цэцэглэж байдаг нь хууль. Сэргэн мандлын үеийг аваад үз, тэр үед яагаад урлаг цэцэглэж байсан юм, улс орон нь баян чинээлэг байсан байхгүй юу. Хаана улс орон ядуурч доройтно тэнд урлаг доройтдог юм. Нэг үеэ бодвол манайхан бас ч гэж зөв зам руугаа орчихлоо. Бүр зураг цуглуулагчид ч гараад ирчихсэн. Энэ чинь их сайн. Урлаг зөв зам руугаа орчихсон байна гэсэн үг. -Хүмүүс биширч хайрлаж шүтэж явдаг нутаг усаа их зуруулна биз? -Захиална аа. Та манай тэр нутгаар явж байсан уу, тэр миний төрсөн нутаг юм, миний аав, ээжийн нутаг юм, зураад өгөөч гээд захиалж л байдаг юм. Энэ бол зөв сэтгэлгээ л дээ. Нутаг усаа хайрлана гэдэг чинь л эх орноо гэсэн сэтгэлгээ мөн биз дээ. Саяхан гэхэд л геологийн ухааны доктор Бямбаа гэж хүн төрсөн нутгаа зуруулъя гээд би одоо тэр бүтээл дээр бас ажиллаж байна. Ер нь манайхан одоо жинхэнэ урлагийг сонирхогчдынхоос ялгаж мэддэг болчихсон. Урлаг сонирхдог хүн бол яг мэргэжлийн зураачийн байгаль уу, сонирхогчийн зурсан байгаль уу гэдгийг андахгүй болчихсон байна лээ. Байгаль зурсан л бол байгалийн зураг болчихгүй, энэ бүтээл яг байгалийн зураг болж чадаж уу гэдэг бас асуултын тэмдэг, тийм ээ. -Байгаль зурахад уран бүтээлч ер нь өөрчлөгдөх үү? -Хамелеон гэж амьтан байдаг. Өнөөдөр Пикассо болоод, маргааш Дали болоод байвал энэ өөрчлөлт биш. Тэр хүн өөрөө хаана байгаа юм бэ. Хувь уран бүтээлчийн өөриийнх нь мөн чанар бол цорын ганц гайхамшиг шүү дээ. Энэ талаар миний баримталдаг зарчим бол зураач өөрөө л хөгжинө. Зураачийн өнгө хөгжинө, дүрслэл нь хөгжинө. Энэ л уран бүтээлчийн хувьд хуурмаггүй, цорын ганц үнэнч зүйл нь. 
Н.Пагма
