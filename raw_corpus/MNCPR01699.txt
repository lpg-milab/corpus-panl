Хөвсгөлд ч хөгийн юм их боллоо доо

Бодит байдлыг тэнцвэртэйгээр мэдээлдэг танай сонины редакцын хамт олонд талархаж явдгаа илэрхийлье. Аливаа үйл явдлын үнэн баримтыг уншигч бидэндээ хүргэж чаддаг сонин хэвлэл өөр бараг алга байна. Тиймээс олон ургальч үзлийн индэр болсон танай сонинд хандаж байна. 
Монгол Улсын иргэн бид Үндсэн хуулийн Арван зургадугаар зүйлийн 9 дэх хэсэгт заасан "шууд буюу төлөөлөгчдийн байгууллагаараа уламжлан төрийг удирдах хэрэгт оролцох, төрийн байгууллагад сонгох эрхээ" дөрвөн жилд нэг удаа хэрэгжүүлж, өөрсдийнхөө төлөөллийг Улсын Их хуралд сонгох эрхийг эдэлдэг. 2008 оны УИХ-ын сонгуулийн 17-р тойрог буюу Хөвсгөл аймагт явагдсан сонгуулийн сурталчилгааны явцад хийгдсэн үйлдлүүд нь  үнэхээр хэрээс хэтэрч, УИХ-ын сонгуулийн хуулийг тухайн тойрогт нэр дэвшигчид дагаж мөрдөх нь битгий хэл, зарим тохиолдолд санаатайгаар хууль зөрчсөн үйлдэл хийж  байсныг уламжилж байна. МАХН-аас нэр дэвшигч Ц.Даваасүрэн нь УИХ-ын сонгуулийн тухай хуулийн 41.7.6-д заасныг зөрчиж 18-аас доош буюу сонгуулийн насны хүүхдүүдээр дамжуулан сонгогчдоос санал авах зорилгоор захидал илгээж хүүхдүүдийг сонгуулийн сурталчилгаанд өргөнөөр ашиглаж байсан болно. Мөн сонгуулийн сурталчилгаагаа хийх явцдаа хүмүүст Боловсролын яамны тэргүүний ажилтан, Алдарт уяач зэрэг цол, тэмдгийг олгож байсан нь төрийн ажлыг сонгуулийн ажилтай хольж хутгасан, хууль зөрчсөн, хууль бус аргаар сонгогчдыг татаж санал авахад чиглэгдсэн үйлдэл гэж үзэхээр байна. АН-аас нэр дэвшигчид нь сонгуулийн сурталчилгааны явцад нисдэг тэрэг хөлөглөж бүх сум, багаар явсан бөгөөд энэхүү нисдэг тэрэг нь хувийн хэвшлийнх бол санхүүжилт нь хаанаас хийгдэж байгаа болон эдгээрийн санхүүжилтийн хэмжээ нь тогтоосон хязгаарт багтаж байгаа эсэх, мөн албан ёсны данснаас гарч байна уу, үгүй юү гэдэгт СЕХ хууль зүйн үүднээс дүгнэлт өгөх ёстой гэж үзэж байна. УИХ-ын сонгуулийн тухай хуулийн 37.11.14-т заасныг зөрчиж АН-аас нэр дэвшигчид сонгогч эмэгтэйчүүдийн дунд "ЛИШ" хэмээх арга хэмжээ зохион байгуулж, хоол цай, ямааны хорхогоор дайлж, цайллага зохион байгуулсан нь сонгогчдын саналыг татах гэсэн хууль бус үйлдэл, үйл ажиллагаа гэж ойлгогдохоор байна. УИХ-ын сонгуулийн хуулийн 40 дүгээр зүйлийн 40.1-д "Нэр дэвшүүлсэн нам, эвсэл нь нэр дэвшигч тус бүр дээр, түүнчлэн бие даан нэр дэвшигч нь өөрийн сонгуулийн зардлын дансыг банкинд нээлгэж, Сонгуулийн ерөнхий хороонд энэ тухай албан ёсоор мэдэгдэж, нийтэд зарлана" гэж заасанчлан АН-аас нэр дэвшигч Л.Гүндалай, Ц.Сэдваанчиг, О.Отгонсайхан, МАХН-аас нэр дэвшигч Ө.Энхтүвшин, Р.Хадбаатар, Ц.Даваасүрэн, Ж.Цолмон нар нь зардлын данс нээлгэсэн эсэхийг СЕХ шалгаж өгнө үү. 
Ардчилсан намын нэр дэвшигч Ц.Сэдваанчиг нь Улаанбаатараас ирэх бүх оюутнуудын замын зардлыг дааж оюутнуудыг үнэгүй хөдөө орон нутагт авчирсан нь хууль бус үйлдэл гэж үзэж байна. Зөвхөн эмчийн бичигтэй хүмүүсээс хайрцгаар санал авах ёстой  байхад энэ байдлыг хавтгайруулан зарим нэг сум, багт ирж санал өгөх боломжтой сонгогчдоос хайрцгаар санал авсан байна. Жишээ нь: Цагааннуур, Ханх, суманд УИХ-ын сонгуулийн тухай хуулийн 40.10, 40.11-д заасныг зөрчиж эмчийн бичиг нь ирээгүй, албан ёсоор сонгуулийн хэсгийн хороондоо хүсэлтээ гаргаагүй сонгогчдоос зөөврийн хайрцгаар явж санал авсан нь хууль бус үйлдэл болсон. Ардчилсан намын 1.0 сая, МАХН-ын 1.5 сая төгрөгийн батламж, АН-аас "Итгэл сэтгэл эвтэй дөрөв" гэсэн Ардчилал ялсны хамтын ажиллагааны урилгыг хийж сонгуулийн дараа Хөвсгөл далайд амруулна гэж олон мянгаар нь сонгогчдод тараасан нь УИХ-ын сонгуулийн тухай хуулийн 37.11.3, 37.11.4-р заалтуудыг зөрчиж санал худалдаж авах ажиллагаа болсон гэж үзэж байна. 
Мөн Хөвсгөл аймагт нийт 74668 сонгогчидтой гэж үзвэл УИХ-ын сонгуулийн хуулиар нам бүр 373-аас дээшгүй ухуулагч авах ёстой байхад энэ удаагийн сонгуульд АН-аас 2000 ухуулагч, МАХН-аас 1000 ухуулагч ажиллуулсан байх жишээтэй, тус аймагт нэр дэвшигч Ц.Сэдваанчиг нь  оюутнуудыг бүх суманд хувиарлан ажиллуулсан, нэр дэвшигч Ц.Даваасүрэн, Ж.Цолмон нар нь аймгийн төвд тус бүр 200-аад оюутнуудыг авч ажиллуулсан, бүх нэр дэвшигчид хувиараа маш олон орон тооны бус ухуулагч авч тэд нарт цалин хөлс өгсөн нь  санал худалдаж авсан гэж үзэхээс өөр үндэслэл алга байна. АН-аас нэр дэвшигч Л.Гүндалай, Ц.Сэдваанчиг, О.Отгонсайхан нар нь Мөрөн суманд морин тэрэг, унадаг дугуйчид, портер, таксины жолооч нарт мөнгө өгсөн нь мөн сонгогчдын саналыг худалдаж авсан байна. Хөдөө орон нутагт сонгуулийн сурталчилгаа хийхдээ уулзалт цуглаанд ирсэн хүмүүст АН-аас баг бүрт гурван фургон машин, МАХН баг бүрт хоёр фургон машин хөлсөлсөн байсан. Мөн сонгуулийн өдөр буюу 2008 оны 06 дугаар сарын 29-ний өдөр эдгээр машинаараа сонгогчдыг зөөж санал өгүүлж байсан нь хууль зөрсөн үйлдэл болсон. УИХ-ын сонгуулийн тухай хуулийн 37.4-д "Сонгуульд оролцож байгаа нам, эвсэл, нэр дэвшигч нь мөрийн хөтөлбөрөө танилцуулсан хоёр хэвлэлийн хуудас бүхий хоёр сонин, хэвлэл, нэг хэвлэлийн хуудас бүхий нэг ухуулах болон зурагт хуудас, нэр дэвшигчийн намтар, бусад сурталчилгааны материалыг нэг хэвлэлийн хуудаст тус тус багтаан" гэж заасан байхад үүний хязгаар хэрээс хэтэрч нэр дэвшигч  бүр янз бүрийн плакат, сэтгүүл, анонс, танилцуулга гэх мэт илүү зүйл хэвлэн тарааж байсан нь УИХ-ын сонгуулийн хуулийн 37.11.11-д заасан үнэ төлбөргүй эд материал тараасан гэж үзэхээс өөр аргагүй байна. Хөвсгөл аймгийн Мөрөн суманд 11, 12-р баг оны өмнө шинээр байгуулагдахад оршин суугчдын хаягийн өөрчлөлтийг аймгийн ИБМТ-өөс хийгээгүй байсан ба 2008 оны УИХ-ын сонгуулийн үеэр эдгээр багийн оршин суугчдын бичиг баримтыг, хаягийн өөрчлөлт хийх нэрээр хураан авч зарим сонгогчдыг хуучин шинэ хоёр хаягаар  давхар санал өгүүлсэн, зарим сонгогчдыг огт санал  өгүүлээгүй нь Хөвсгөл аймгийн Иргэний бүртгэл мэдээллийн төвийн зориуд зохион байгуулсан ажил боллоо. Яагаад шинээр баг байгуулах болсон шалтгааныг бид сая л ойлголоо. Энэхүү үйлдэл нь эрүүгийн хуулийг зөрчсөн үйлдэл болсон тул шалгаж өгнө үү. Энэ удаагийн УИХ-ын сонгуулиар Хөвсгөл аймгийн хөдөөгийн зарим сум, багт сонгууль өгсөн сонгогчдын гар дээр бэхэн тэмдэглэгээ хийгдсэнгүй энэ ямар учиртай болохыг шалгаж өгнө үү. МАХН, АН хоёр 2008 оны УИХ-ын сонгуулийг дэндүү их мөнгөөр бульдаж хийлээ. Өмнө нь Хөвсгөл аймаг 4 тойрогт хуваагдаж байсан бол энэ удаа дөрөв дахин их зардал орлоо. Энэ хоёр нам болон тус намуудаас нэр дэвшигчид нь төрийн, төрийн бус байгууллагын болон татвар төлөгч бидний мөнгөнөөс сонгуулийн сурталчилгааны зардлаа гаргасан эсэхийг шалгаж өгнө үү. Олон мянган сонгогч томилолтоор өөр суманд ажиллах, тууварт яваа малчид, иргэний үнэмлэх дээрх хаягтаа амьдардаггүй, гэр нь өөр газарт байдаг хүмүүсийг сонгуульд оролцуулсангүй. Тухайлбал Мөрөн сумын нутагт амьдардаг Бүрэнтогтох, Арбулаг сумын сонгогчид энэ удаагийн сонгуульд оролцож чадсангүй. СЕХ нь шинээр УИХ-ын сонгуулийн тухай хуулийг ард иргэдэд маш муу сурталчилснаас болж сонгогчид хуулийн талаарх ойлголт маш муу байлаа. Эдгээр үйлдлүүд нь хууль бус байхын зэрэгцээ, цаад утгаараа  сонгогчдын саналыг худалдан авахад чиглэгдсэн үйлдэл, үйл ажиллагаа байсан. Үүний үр дүнд сонгуулийн ажиллагаа бүхэлдээ хуулиа, сонгогч олноо  үл хүндэтгэсэн нөхцөл байдлыг бий болгосон. Нэгэнт хууль бус дээрх үйлдэл, үйл ажиллагаа нь Хөвсгөлийнхний нүдэн дээр ил тодоор явагдаж байсан тул СЕХ энэ асуудалд хууль зүйн үндэслэлтэй хандана гэж найдаж байна. Иймд энэ үйлдлүүдийг хуулийн дагуу нягтлан шалгаж хуульд болон сонгогч бидний сонгох эрхэд, улс орны эрх ашигт хэр нийцэж байгаад СЕХ  албан ёсоор дүгнэлт хийж олон нийтэд мэдэгдэх ёстой. Иргэн миний хувьд ийм үйлдлүүдийг шууд утгаараа Монгол Улсын Үндсэн хуульд заасан иргэдийн сонгох, сонгогдох эрхэд бүдүүлгээр халдсан, Улсын Их Хурлын Сонгуулийн тухай хуулийн холбогдох заалтуудыг ноцтой зөрчсөн  үйлдэл, үйл ажиллагаа гэж  уг  үндэслэлээр УИХ-ын сонгуулийн XVII тойрогт явагдсан сонгууль нь хууль бус, хүчингүйд тооцогдох ёстой гэж үзэж байна. 
Хөвсгөл аймаг Мөрөн сумын VI хороонд оршин суугч Ч.Баасанжав 
