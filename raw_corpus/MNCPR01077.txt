Цагаан сараар Төрийн их найрал хөгжим эгшиглэх үү?

Монгол Улсын төрийн үндэсний их найрал хөгжим байгуулагдсанаас хойш дөрвөн жил болж байна. Их оркестр цагаан сараар эгшиглэх эсэх талаар Улсын ардын дуу бүжгийн чуулгын ерөнхий удирдаач Н.Буянбадрах ярьж байна.
-Төрийн их найрал хөгжим байгуулагдаад хэдэн жил өнгөрлөө. Их оркестр цагаан сарын үеэр монгол түмэндээ зориулж хүндэтгэлийн эгшиг өргөх үү? -Сар шинийн битүүний өдөр бөхийн барилдааны өмнө Төрийн их найрал хөгжим эгшиглэнэ. Гэхдээ зөвхөн манай Чуулгын оркестр одоо байгаа бүтцээрээ нийт монголчууддаа хүндэтгэл үзүүлж бөхийн барилдааныг нээж тоглох юм. Уг нь Төрийн их найрал хөгжмийг манай Чуулга дээр Морин хуурын чуулга, Түмэн эх чуулга, ХБК-ийн үндэсний найрал хөгжим нэгдэж байж бүрдүүлэх ёстой. -Тэгвэл нэгдсэн бүрэлдэхүүнээрээ тоглох болоогүй байгаа гэсэн үг үү. Төрийн их оркестр одоогоор яг аль шатандаа явж байгаа вэ? -Монгол төрийн үндэсний их найрал хөгжим байгуулах тухай Ерөнхийлөгчийн зарлиг гарснаас хойш дөрөв, таван жил өнгөрч байна л даа. Хубилай хааны үед дөрвөн зуу гаруй хүний бүрэлдэхүүнтэй төрийн найрал хөгжим хааны ордонд ажиллаж байсан.Тэр уламжлалаас улбаалаад монгол үндэснийхээ урлаг, түүний дотор найрал хөгжмийн бүтэц бүрэлдэхүүнийг өргөтгөх зорилгоор Монгол төрийн үндэсний их найрал хөгжмийг байгуулсан юм. Уг нь Ерөнхийлөгчийн зарлигт Үндэсний төрийн их найрал хөгжим 120-иос доошгүй хүний бүрэлдэхүүнтэй байна гээд заачихсан. Юун түрүүнд хөгжмийн зэмсгийг боловсронгуй болгох, хэрэглэгдэхгүй байгаа хуучны түүхэн хөгжмийн зэмсгүүдийг дахин сэргээж шинэчлэх шаардлага тулгарч байгаа. Зөвхөн хөгжмийн зэмсгийн хувьд ярихад ийм. Боловсон хүчний хувьд бол дутуу байгаа хөгжимчдийг ХБК болон мэргэжлийн бусад сургуульд бэлтгэх асуудал байна. Харамсалтай нь энэ талаар өнгөрсөн хугацаанд дорвитой алхам хийгдсэнгүй. Төрийн найрал хөгжмийн цөм гэдэг утгаараа өнгөрсөн жил Засгийн газрын тогтоолын дагуу манайх 90 гаруй сая төгрөгөөр хөгжмийн зэмсгээ шинэчилсэн. Үүний далан тав, зургаан саяар нь цохиур хөгжмийн зэмсгээ шинэчилж Ямаха фирмийн хөгжмүүд оруулж ирлээ. Энэ нь манай оркестрийн дуугаралт болон урын сангийн бүтээлүүдэд маш их дэвшил авчирсан. Харин үүн дээр нэмээд бид орчин үеийн хөгжимд тохирсон яг монгол үндэсний цохиур хөгжмийн зэмсгүүдийг бэлтгэх шаардлага гарч ирж байгаа юм. Тухайлбал, бөөгийн хэнгэрэг, Ганданд хэрэглэж байгаа цан хэнгэргүүд, хэд хэдэн төрлийн харанга гэх мэтчилэн яг уламжлалаа дагасан оригиналь хөгжмийн зэмсгүүдтэй болох ёстой. Тэр бүр хэрэглэхгүй байгаа болохоос одоо ч манай зарим аймагт байгалийн чулуугаар хийсэн хөгжмийн зэмсэг бий. Байгалийн дуут чулуу гэж байдаг. Баянхонгор аймгийн театрт тэр чулууг натураар нь дуугаргаж байна. Тэгэхээр одоо бид нэг талаар орчин үеийн боловсронгуй юмаа хэрэглэнэ, нөгөө талаар уламжлал маань ямар байсан тэр язгуур шинжийг нь хадгалсан хөгжмийн зэмсэг Төрийн их оркестрт маш их шаардлагатай болж байгаа юм. Ингээд хийх юм бол манай төрийн найрал хөгжим үндэсний гэдэг утгаараа илүү цогц болж гарч ирнэ. -Үндэсний их найрал хөгжим төрийн гэдэг утгаараа яг ямар үед хэрхэн дуугарч байх ёстой юм бэ. Дурын зохиол аваад тоглочихгүй биз дээ? -Ардын хувьсгалын баяр наадам, гадаадын Элчин сайдууд, төрийн өндөрлөгүүдийн айлчлал, Үндсэн хуулийн өдөр зэрэг төрийн ёслолын арга хэмжээнүүд, цагаан сар гэх мэт ийм үед дуугарч байх ёстой гэсэн санаа байгаа. Тоглох зохиолын тухайд ч нарийн тогтох ёстой болж байгаа юм. Улсын наадмаар Төрийн есөн хөлт цагаан тугийг Төв цэнгэлдэхэд залах үед Жанцанноров гуайн хөгжим эгшиглэдэг шүү дээ. Олон жил уламжлагдаад тогтчихсон болохоор хүмүүс нүдээрээ хараагүй ч Жанцанноров гуайн хөгжмийг сонсоод л есөн хөлт цагаан тугаа залж байгаа юм байна гэдэг нь хүн бүхэнд тодорхой байдаг. Яг үүн шиг бид Төрийн их найрлынхаа дуугарах зохиолыг ч бий болгох шаардлага гарч ирж байгаа байхгүй юу. Яг ямар үед дуугарах вэ гэдэг шиг бас ямар хөгжим дуугарч байх ёстой юм гэдгээ бид одоо ч шийдээгүй л байна. Тэр ч бүү хэл Төрийн их найрал хөгжимд сууж байгаа хөгжимчид ямар хувцастай байх ёстой вэ гэдгийг ч ёсчлох шаардлагатай. Энэ бүхнийг яг л тэр төрийн хүндэтгэлийнх нь хэмжээнд авч үзэж, хөгжмийн зохиолчид, дизайнеруудын дунд бүтээлийг нь шалгаруулдаг ч юмуу ийм маягаар Төрийн их оркестрийн өмсөх хувцас, тоглох хөгжмийг ч тодорхой болгомоор байгаа юм. Тэгэхээр цагаан сараар дуугардаг нэг зохиолтой, улсын баяр наадмаар эгшиглэдэг нэг зохиолтой, Үндсэн хуулийн өдрөөр нэг дуугардаг ийм бүтээлүүдтэй болох, үүнийгээ зарлигаар баталсан, зарлигийн дагуу гүйцэтгэдэг байж сая төрийн ёслол хүндэтгэлийн хэмжээндээ ойртож очих юм л даа. -Ингэхэд зуун хорин хүний бүрэлдэхүүнтэй Төрийн их оркестрийг дуугаргах хөгжимчид нь хэр хүрэлцээтэй байгаа вэ? -Хөгжмийн зэмсэг нь байгаад байдаг, тэр хөгжмийг дуугаргадаг тоглогч нь хаана байна вэ гэдэг бас нэг том асуудал бий. Үндэсний дуу бүжгийн чуулгыг дангаараа төрийн их найрал хөгжмийг босгочих юм шиг хүмүүс ойлгодог. Гэтэл манай чуулгын оркестр 64 тоглогчтой. Байвал зохих 120 тоглогчид ойртуулахын тулд манайд энэ жил 40 хөгжимчний орон тоо нэмэхээр яригдаж байгаад больчихлоо. Уг нь Төрийн их найралд зарим хөгжмийн зэмсгийг бүрдүүлэхэд энэ дөчин хүний орон тоо зайлшгүй хэрэгтэй байсан юм. Манайд одоо байгаа найрал хөгжимд үлээвэр хөгжмийн талын дуугаралтыг төрийн соёрхолт, хөгжмийн нэрт мастер Индэрээ агсан үнэхээр сайжруулсан хүн л дээ. Уламжлалт том том бүрээ бишгүүрүүдийг орчин үеийн хөгжмийн дуугаралтад тохирсон хөглөгөөтэй болгосон. Тэр хүн бол эвэр бүрээ хийсэн, ардын бишгүүр гээд Ганданд одоо яг хурал номдоо хэрэглэж байгаа бишгүүрийн хурдыг нь арай өөр болгоод, октав дуугардаг болгож өөрчилсөн. Мөн энэ хүн баяжуулсан бишгүүр, их бишгүүрийг үндэсний найрал хөгжмийн бүтэц бүрэлдэхүүнд хөгийг баяжуулах тал дээр маш том гавьяа байгуулсан. Тэгээд эдгээр хөгжмийн тоглогчийг бэлтгэхэд манай ХБК-ийн багш, урлагийн гавьяат зүтгэлтэн Самбалхүндэв сургалт явуулаад хориод жил болсон. Энэ сургалт одоо тогтчихлоо. Морин хуур, хуучир, төгөлдөр хуур гээд тогтчихсон сургалт яваад байна шүү дээ. Хордон бүрээ, их бүшгүүр гэдэг дээр нь сургалт байхгүй байгаа юм. Уг нь хоёр, гурван хүн бэлдсэн юм. Гэвч одоо байхгүй. Нийгмийн асуудлыг нь шийдэж чадахгүй байгаа учраас нарийн мэргэжлийн тоглогчид эх орондоо тогтохгүй байна. Тэгээд ч сүүлийн үед дуугарсан хүн болгон морин хуурч болъё гэж байна шүү дээ. Энэ чинь юу хэлээд байна гэвэл, зах зээлд борлогдож байгаа зэмсэг рүү л явж байна. Гэтэл оркестр бүрэн бүрэлдэхүүнээрээ байхын тулд тэр бишгүүр бүрээ нь ч байх ёстой, цохиур хөгжим нь ч, хордон бүрээ нь ч дуугарч байх ёстой шүү дээ. Тиймээс боловсон хүчний тал дээр ганцхан манай чуулга ч биш, СУИС, ялангуяа ХБК бол гол бодлогыг барьж байх ёстой. -Төрийн их найрал хөгжмийн цөм нь гэдэг утгаараа танай Чуулгын оркестрт жишээ нь морин хуурч гэхэд хэдэн хүн сууж байгаа вэ. Мөн энэ утгаараа өнгөрсөн хугацаанд ёслол хүндэтгэлийн концерт тоглов уу? -Манайд арван морин хуур байна. Яагаад гэвэл 64 хөгжим дотроо хагжмийнхөө дуугаралтын хүчний харьцааг бодолцож орон тоогоо барьж байна шүү дээ. Морин хуур нь хорь болчихвол нөгөө шанз, ёочин нь бүр дуугарахаа больчихно. Тэгэхээр хөг, дуугаралтын хүчний тэнцвэр хадгалагдаж байх ёстой. Хэрвээ орон тоо нэмэгдэх юм бол бид боломжтой байгаа хөгжмийн зэмсгүүдээ нэмнэ. Гэхдээ дутуу байгаа хөгжмийн зэмсгүүддээ хүнээ хурдан сургаж авахгүй бол ингээд л дутуугаараа Төрийн их найрал хөгжмийнх нь утга алдагдчихаж байгаа юм. Тийм учраас чуулгынхаа орон тоог дөчин хүнээр нэмэх асуудлаа шийдчих хэрэгтэй юм л даа. Ёслол хүндэтгэлийн тоглолтын хувьд бид яг Төрийн их найрал гэдэг утгаараа тоглоогүй байгаа. Харин манай чуулгын хувьд одоо байгаа Үндэсний найрал хөгжим байгуулагдсаны дөчин таван жилийнхээ ойд зориулаад өнгөрсөн арванхоёрдугаар сард бүрэн хэмжээний концерт тавьсан. -Энэ цагаан сарын битүүний орой танай оркестр монголчууддаа яг ямар аялгуугаар хүндэтгэл үзүүлэх гэж байгаа вэ? -Урын санд маань Э.Чойдог, Л.Мөрдорж, Н.Жанцанноров, Б.Шарав гэсэн голлох хөгжмийн зохиолчдын бүтээлүүд байна л даа. Эдгээрээс тоглох байх. Мөн төрийн сүлд дууллыг эгшиглүүлнэ. Бас ганц, хоёр уртын дуу байгаа. Гэхдээ яг ний нуугүй хэлэхэд Үндэсний их найрал хөгжимдөө зориулаад хийчихсэн хөгжмийн бүтээл байдаггүй байхгүй юу. Дандаа хөрвүүлсэн, найруулга хийсэн, симфони найрал хөгжимд зориулсан киноны хөгжим ч байдаг юм уу ийм юм. Тэгээд Төрийн их найрал хөгжмийн хэмжээнд цагаан сараар тоглох бүтээл одоогоор тодорхойгүй байгаа гэж ойлгож болно. 
Н.Пагма

