Алтыг зэс байна гээд худлаа ярихлаар сувгаа сольчихдог

Сэтгүүлч С.Батзаяатай ярилцлаа. МҮОНТВ-ийн "ММ" агентлагт ажиллаж байсан тэрээр хамгийн отгон телевиз болох NTV-д ажиллаж буй.
-Яагаад ММ-ээсээ гарчихав аа? -Би "ММ" агентлагт төрийн мэдлийн телевиз олон нийтийн мэдэлд очсон шилжилтийн үед нь ажиллаж байсан. Энэ шилжилт удаан байна. Олон нийтийн телевиз хэзээнээс олон нийтийн болох вэ гэдэг асуулт одоо ч байж л байна. Хууль батлагдаад жил өнгөрчихөөд байхад шүү. Одоо болтол энэ телевизэд олон нийт нь юу хүсч байгаа, тэд нарт юу дутагдаад байгааг харуулах нэвтрүүлэгтээ "Сүлд", "Нээлттэй засаг" мэтийн Ерөнхийлөгч, Ерөнхий сайдыг сурталддаг нэвтрүүлгүүд зайгаа тавьж өгөхгүй л байна. Би бас цагтаа "Нээлттэй засаг" нэвтрүүлгийг хийж л байсан. Гэхдээ сүүлдээ ичиж эхэлсэн. Хүмүүс өөр юм яриад байдаг, нэвтрүүлгийн баатрууд өөр юм үзүүлэх гээд байдаг. "ММ" бол мэдээллийн асар том орон зай, мэргэжлийн сайн баг, ойрын хэдэн жилдээ хамгийн их үзэгчтэй хэвээрээ байна, тэр тодорхой. Одоо ганцхан сурталддагаа л болимоор байна. Сая наадмаар манай Ерөнхийлөгч, Ерөнхий сайдууд дараалсан олон ярилцлагууд хийв дээ. Тиймэрхүү ярилцлагад олон нийтийн телевизийн захирал нь гэрэл тавих нь холгүй гүйж байдаг байхгүй юу. Ерөнхий сайдын "хүн"-ийн олж ирсэн хүн орой нь "Цагийн хүрд"-ээр ярилцлагад ороход сэтгүүлчийн асуух асуултыг захирал зааж өгөх жишээтэй. Энэ том газарт бас боловсон хүчний бодлого алдагдсан байгаа нь харамсалтай байдаг. Ичгүүргүй сурталдагч хэрэгтэй юу, сайн сэтгүүлч хэрэгтэй юу энэ газар. Шинэ залуу даргаас их юм хүлээж байгаагаа уран бүтээлчид илэрхийлсэн. Би ч бас адилхан бодолтой байна. Харин шинэ телевизэд орсны хувьд, надад санал тавьсан. Дандаа залуу хүмүүс гар нийлж ажиллаж болох юм шиг санагддаг. Телевизийн стандартыг би эндээс харж байна. -Гэхдээ энэ чинь ялгаа байхгүй л ямар нэг улс төрийн хүчний эсвэл бизнесийн хамтрагчдын харьяаллын телевиз биз дээ. Түүний талд үйлчлэхгүй, тэнцвэртэй байж чадна гэж үү? -Бид ажлаа эхлэхдээ нэг л юм тохирсон. Мэдээллийн хөтөлбөрт нөлөөлөхгүй гэж. Алтыг зэс байна, эсвэл зэсийг алт байна гээд л эхэлбэл хүн дургүй нь хүрээд сувгаа эргүүлдэг биз дээ. Телевизийг үүсгэн байгуулагчид амласандаа хүрнэ гэдэгт итгэж байна. Телевизийг үзэл суртлын биш, арилжааны хэрэгсэл гэдгийг үүсгэн байгуулагчид онцолж байгаа нь энэ итгэлийг төрүүлсэн. Эфирээ цацаад хоёр сар болоход, би танай эзэн байна, миний тухай ярь даа гээд хэн нэг нөхөр орж ирчихээгүй л байна. Энэ телевизэд бас гадаадын хөрөнгө оруулалт байгаа. Япон нөхдүүд Монголд өөрсдийгөө магтуулаад байхгүй биз дээ. -Орон зай байна гэж үү. Танайх чинь бараг 10 дахь телевиз биз дээ? -Тийм. Кабелийн суваг түрээсэлж буй нөхдүүдийг хасвал 10 дахь нь. Хүмүүс хоёрхон сая хүнд, Улаанбаатарын сая гаруйд ихдэж байгаа юм биш үү гэдэг л дээ. Гэхдээ та хэний аль телевиз өнөөдөр хэний ч талд орохгүй байгааг нэрлэ дээ. Ганц хоёрхон байгаа биз. Тэгэхээр орон зай байна гэсэн үг. Бид орон зай байгааг харж байгаа болохоороо л шинэ юм руу зоригтой орсон. Хүмүүст яагаад залхсан өнгө аястай асуулт орж ирээд байна гэвэл, телевизүүд өөрсдөө залхаамаар юм үзүүлж эхэлж байгаагийн шинж байх л даа. Есдүгээр сард ажлаа эхлэхдээ бид Англиас Магда Уолтер гэдэг сэтгүүлчийг урьж ажиллуулсан юм. Тэр бол ВВС-д олон жил ажилласан, хуучин социалист байсан орнуудад засгийн мэдлийн телевизийг олон нийтийн телевиз болгох шилжилтийн ажилд сургагчаар оролцож байсан, 30 жил телевизийн сэтгүүлчээр ажилласан, Европт нэр хүндтэй сэтгүүлч л дээ. Тэр сэтгүүлч Монголын телевизүүдийн мэдээ болон бусад нэвтрүүлгүүдэд анализ хийгээд, манай телевизэд орон зай байна гэдэг дүгнэлтийг хийсэн юм. Би энэ дүгнэлт алдаагүй байх гэж итгэж байгаа. Бас нэг юм байна. Үүнийг манай инженер надаас илүү сайн хэлэх ч би дурдахгүй өнгөрч болохгүй байна. Манай телевизийн техник маш сайн. Дэлхийн бусад телевиз ямар дэвшилтэт техник хэрэглэж байгаа тэр бүхнийг судалж оруулж ирсэн. -Танай мэдээллийн хөтөлбөр бусдаас юугаараа ялгаатай өөр байх вэ? -Юуны өмнө бизнес мэдээ гэсэн нэртэй өмд гутал үзүүлээд, хаана хямдрал явагдаж байгааг зарлаад байдаг булан байхгүй. Хайран цаг. Дэлгүүр хэсдэг хүүхнүүдийн цаг бол мэдээллийн хөтөлбөрөөс тусдаа байх ёстой. Манайх "бүгдийг биш чухлыг" гэдэг уриатай. Энэ үг мэдээллийн хөтөлбөрийн онцлогийг харуулж байгаа болов уу. 

Г