№207 (15856). 
1984 ОНЫ НАЙМДУГААР САРЫН 29.
УХУУЛАГЧДЫН СЕМИНАР

Ухуулга олон түмний ажил нь ухуулагчдаас нэн их хүч чармайлт гарган мэдлэгээ байнга дээшлүүлж, ур чадвараа үргэлж ахиулж байхыг шаарддаг. Иймээс ухуулагчидтай ажиллах тэднийг бэлтгэх, давтан бэлтгэх нь өнөөгийн нөхцөлд улс төрийн аман ухуулгын олон талтай зорилтыг хэрэгжүүлэхэд шийдвэрлэгч ач холбогдолтой. Ухуулгын үр нөлөөг дээшлүүлэх хүчин зүйлийн нэг нь тэдэнд намын анхан шатны байгууллагаас өгч байгаа ээлжит семинар юм. 

Улаанбаатар хотын намын хороо марксизмленинизмийн их сургуулийн дэргэд ухуулагчдын сургууль байгуулан жил бүр 250 - 300 ухуулагчийг шинээр бэлтгэж, ухуулагчдын төрөлжсөн семинарыг жилийн нэгдсэн графиктайгаар сард хоёр удаа районоор зохион байгуулан хийлгэж байна. Мөн ухуулагч улс төрийн мэдээлэгчдийн ажил төрлийн семинарыг долоо хоног тутам хийж, түүнд ухуулагчдын 90 гаруй хувь нь тогтмол оролцож байна. 

Ухуулагчдын семинарыг чанартай хийж, тэднийг гарын авлага материалаар ханган, цаг үеийн ажлын мэдлэгийг нь дээшлүүлэх талаар БНМАУ-ын Түлш, Эрчим хүчний үйлдвэрийн Яам, авто тээврийн нэгдүгээр бааз, савхин эдлэлийн үйлдвэр, улсын багшийн дээд сургууль зэрэг газрын намын байгууллага сайн ажиллаж байна. Сэлэнгэ аймгийн Дулаанхааны хорооны намын үүр ( нарийн бичгийн дарга нь О. Хишигсүрэн ) батлагдсан төлөвлөгөө, графикийн дагуу ухуулагчдад долоо хоног бүр тодорхой чиглэлээр семинар гэгч байгаа нь тэдний мэдлэгийг байнга дээшлүүлэх бололцоо олгож байна. Семинараар ухуулагчдын сонирхсон асуудалд хариу өгч, ухуулга хийх арга барилын талаар зааж зөвлөхийн зэрэгцээ хамт олны төлөвлөгөөт зорилт, уралдааны үүргийн биелэлт, олон улсын байдлын нормоор тогтмол мэдээлэх хийж, семинар өгдөг байна. Мөн ухуулга хийх арга барилын тухай ярилцлага хийх, туршлага солилцох, ахмад тэргүүний ухуулагчидтай уулзалт зохиох зэргээр семинарыг үр нөлөөтэй явуулж байна. Эрдэнэт хотын цахилгаан шатах сүлжээний газрын намын үүрийн ахлах ухуулагч инженер О. Чагнаадорж жилд 16 цагийн Хичээлийг тусгай программаар ухуулагчдадаа заадаг байна. Мөн ухуулагчдын семинарт оролдсон ухуулга хийсэн байдлыг сар тутам дүгнэх хяналтыг таван төрлийн графиктай ажилладаг ажээ. 

Гэвч намын байгууллага бүр ингэж ажиллаж чадахгүй байна. Ялангуяа Төв, Хэнтий, Завхан, Булган аймгийн намын анхан шатны зарим байгууллага ухуулагчдад тодорхой семинар, зөвлөлгөө өгдөггүй, хааяа семинар өгөвч тэр нь чанаргүй, зөвхөн ухуулгын сэдэв чиглэлийг хэлэх төдийгөөр ор нэр болгодог ажээ. Одоо үед улс төрийн аман ухуулгад тавигдах шаардлага өсөн нэмэгдэж байгаа нь ухуулагчидтай ажиллах ажлыг цаашид боловсронгуй болгож, тэднийг сургах, семинарлах ажлыг системтэй, үр нөлөөтэй зохиохыг шаардаж байна. 

Ухуулагчдыг зохион байгуулалттай сургаж, байн байн сарын семинар заавраар хангах нь мэдээжээр тэдний онол, арга зүйн түвшинг дээшлүүлэх талаар бие даан ажиллахыг нь орхигдуулж байгаа хэрэг биш, харин ч улам илүү шургуу ажиллахад нь тусалж байгаа юм. Иймээс намын анхан шатны байгууллагууд ухуулагч, улс төрийн мэдээлэгчдийн семинарыг жилийн төлөвлөгөө, графиктай зохион байгуулж байвал зохино. Семинарын гол зорилт нь ухуулагчдыг амьдралын өргөн туршлагатай, гүн бат мэдлэгтэй болгоход оршино. Юуны өмнө ухуулагчдыг орон нутгийн болон цаг үеийн ажлын явцын мэдээллээр сайн хангахад намын байгууллагууд онцгой анхаарал тавьбал зохино. 

Үйлдвэр, хөдөө аж ахуйн нэгдэл, сангийн аж ахуйн хамт олон нийгэм эдийн засгийн ямар гол зорилт шийдвэрлэж байгааг төдийгүй, түүнд хамт олныг хэрхэн дайчилж байгааг ухуулагч хүн сайн мэдэж байх ёстой. Ухуулах зүйлийнхээ утга учир, энэ талаархи нам, засгийн тогтоол шийдвэр, тухайн хамт олны ажлын ололт дутагдлыг ухуулагч бүр сайн мэддэг, үнэлэлт дүгнэлттэй ярьж чаддаг болгоход семинар чиглэх ёстой. Энэ зорилгоор нам, улс, аж ахуй, үйлдвэрчний эвлэл, хувьсгалт залуучуудын эвлэлийн байгууллагын удирдах ажилтан мэргэжилтэн намын ухуулагчдад тогтмол семинар өгч байх нь зүйтэй. Ухуулагчдын семинарын үеэр ухуулгын арга зүйн асуудлаар зөвлөлгөө өгч, ямар үзүүлэн таниулах, техник хэрэгсэл ашиглах нь зохистой хийгээд, хөдөлмөрчдийн тавьж болох асуудалд яавал үнэмшилтэй хариу өгдгийг зааж зөвлөх нь чухал юм. 

Одоо намын олон байгууллага ухуулагчдыг тодорхой чиглэлээр мэргэшүүлэн ажиллуулдаг боллоо. Энэ нь болж байгаа үйл явдлыг зөвхөн дамжуулах биш, түүнд гүн гүнзгий дүн шинжилгээ хийх бололцоотой болгож байна. Ухуулагчдыг төрөлжүүлэх нь улс төрийн аман ухуулгыг орчин үеийн түвшинд явуулах зайлшгүй нөхцөлийн нэг учир семинарыг төрөлжүүлэн хийж, тэдний дагнан мэргэшсэн асуудлыг улам гүнзгийрүүлэхэд чиглүүлбэл зохино. 

Одоо үед ганцаарчилсан ухуулга олон талын ач холбогдолтой болохоо улам бүр тодорхой харуулж байна. Иймээс намын байгууллагууд ганцаарчилсан ухуулгын арга барилын талаар ухуулагчдад тодорхой семинар зөвлөлгөө өгч, мэргэжүүлэх нь чухал байна. Намын байгууллагын орон нутгийн болон анхан шатны байгууллагын нэн чухал зорилт бол саяхан хуралдсан Намын Төв Хорооны ээлжит бус VIII бүгд хурлын шийдвэр тус бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөр Ж. Батмөнхийн хэлсэн үгэндээ хийсэн дүгнэлт, зорилтыг хэрэгжүүлэх явдлыг үзэл суртал зохион байгуулалтын талаар хангах явдал мөн. Ийм учраас тус бүгд хурлын шийдвэрийг хүн бүрт хүргэж сурталчлах талаар ухуулагч, улс төрийн мэдээлэгчдийн семинарыг сайн бэлтгэлтэйгээр шуурхай зохион байгуулах хэрэгтэй. 

Ухуулагчдын ажлын үр дүн нь тэднийг хэрхэн хүмүүжүүлэн, ухуулах ажлыг сургаж, нийгмийн амьдралын үйл явцад гүнзгий дүн шинжилгээ хийж сурах, намын бодлогыг хамт олны өмнө тулгарч байгаа тодорхой зорилттой холбон ойлгуулахад нь тэдэнд хэрхэн тусалж байгаагаас үлэмж шалтгаална гэдгийг намын байгууллага онцгой анхаарвал зохино. 

