Н.Баярмаагийн медаль том амжилт

Макаод болж буй Зүүн Өмнөд Азийн тоглолтод хүндийн өргөлтийн төрөл дэлхий нийтийн анхаарлыг татаж байна. Учир нь ойлгомжтой. Хамаг олимп, дэлхийн аваргууд энэ бүс нутагт аж төрдөг.
Ялангуяа эмэгтэй штангчид бараг бүгдээрээ, энэ дөрвөн хятадын (БНХАУ, Тайвань, Хонгконг, Макао) нэрийн өмнөөс гаран хүч үзэж байгаа. Дээр нь хоёр солонгос, Японы хүчирхэг багууд нэмэгдэхээр уг төрөлд "юм олж зуух" үнэндээ мөрөөдөл гэлцдэг. Монголын Т.Даваа, П.Ганболд нар хамгийн сайн амжилтаа үзүүлж байгаа нь (110+140=250) энэ л дээ. ганболдын жингийн аварга түүнээс бүтэн 76 кг-аар илүү өргөжээ. Манай тамирчдын ерөнхий багцаа аль ч төрөлд нэг иймэрхүү байсаар ирсэн. ОУХМ Н.Баярмаагийн хувьд бусдаас өөр дэлхийн хэмжээний том тамирчин юм. Тэрээр зах зээлийн хүнд үеүдэд тасралтгүй бэлтгэл сургуулилт хийж олон жил туйван өргөж байгаа. Хамгийн анх насанд хүрэгчдийн дэлхийн аваргад 1999 онд оролцож шөвгийн дөрөвт өргөсөн. Цаашид хөрөнгө мөнгөний боломжоос шалтгаалж олон тэмцээн тасалдсан. Афины олимпийн эрх авсан боловч их муу өргөсөн. Мэргэжилтнүүд үүнийг туршлагатай багш үгүйлэгдсэнээс боллоо гэлцдэг. Сая Макаод 28 настай энэ бүсгүй 90+115=205 кг өргөж шуугиан тарив. 58 кг-д жин хасч ороод ийм амжилт үзүүлнэ гэдэг бол дэлхийн эхний гурвын захиалдаг тоо гэнэ. Энэ жингийн ангиллынхан ямар ч том тэмцээнд сайндаа л 95+122 хавьцаа огцом, түлхэлтэд дуусгаж олимп дэлхийн аварга болцгоодог аж. Тэмцээн эхлэхээс хагас сарын өмнө "Өдрийн сонин" ивээн тэтгэсэн "Пүүжээ ах-2005" тэмцээнд С.Хөхөө багшийн шавь Н.Баярмаа дээд жиндээ оролцож найман рекорд эвдээд Макао явсан билээ. Тамирчны байр хоолыг Д.Ариунболд захиралтай "Бишрэлт холдинг" компани даасан юм. Амжилт гаргах найдвартай нэгнийг томоохон компаниуд халамжилж улс орныхоо нэрийг өргөсөн тохиолдолд татварын хөнгөлөлт үзүүлдэг баймаар санаа гарч байна. Н.Баярмаагийн хүрэл медаль Макаог зорьсон зуу гаруй тамирчдын дотроос хамгийн чанартай нь байж болзошгүй. Гавьяат тээвэрчин Намхайдорж гуай гавьяа байгуулсан охиноороо өнөөдөр бахархаж сууна. 
Ж.Гангаа
