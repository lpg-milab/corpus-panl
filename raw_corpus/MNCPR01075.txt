Ц.Олзвой баатрын охин гэдгийг маань хүмүүс мэддэггүй

Тэртээ 1939 онд ар гэр, ах дүүгээ орхин эх орныхоо төлөө амь биеэ хайрлалгүй зүтгэсэн зоригт хөвгүүдийн нэг болох улсын баатар Ц.Олзвойн ар гэрийнхэнтэй уулзахаар эртнээс хөөцөлдсөн.
Цэргийн музейгээс эхлээд энэ талаар мэдэх болов уу гэсэн газруудаар сурагласан ч Цэндийн Олзвой баатрын ар гэрийнхэн хаана, ямар хүмүүс байдгийг төдийлөн мэдэхгүй гэсэн хариултыг сонссоор байлаа. Гэтэл саяхан түүний зээ хүү Төв аймгийн Борнуур суманд амьдардаг гэж дуулаад тус сумыг зорив. Ч.Эрдэнэбат хэмээх 40 эргэм насны тэр эр сумын шатахуун түгээх станцын дарга, түгээгчээр ажилладаг аж. Эхнэр, хүүхдүүдийн хамт амьдардаг тэрээр "өвөөгийнхөө талаар төдийлөн сайн мэдэхгүй" хэмээсэн. Харин Ц.Олзвой баатрын ганц охин буюу Ч.Эрдэнэбатын ээж Улаанбаатар хотод амьд сэрүүн байгаа гэдгийг дуулгаад гэрийнх нь хаягийг өгсөн юм. Яармагт амьдардаг тэр хөгшний гэрийг хайж сурагласаар оллоо. Том хашаанд хоёр гэр харагдана. Түүний баруун талын гэрт Олзвойн Сувд гуай амьдардаг аж. Тэднийд орж сониноос явж байгаагаа дуулгангуут хөл хөөрцөг болж, өгөх байхаа олж ядан "Галаа түлэхгүй бол манайх хүйтэн байгаа" гээд л сандарч эхлэв. "Хотын захад хүйтэн гэж жигтэйхэн. Гэр дулаацахгүй. Нүүрсийг нь аваад түлж чадахгүй болохоор энэ муу модны илчгүйг яана" гэж О.Сувд гуай үглэнэ. Гэрийн хатавч нь цоорсон харагдав. Түүнийгээ хулдаасаар нөхжээ. Гэсэн ч цоорхойгоор нь нар тусна. О.Сувд гуай хойтон 70 нас хүрэх аж. Гэвч ануухан хийгээд хөнгөн шингэн. Яриа хөөрөө гэж ус цас. Ховд аймгийн Манхан суманд насаараа амьдарсан тэрээр өнгөрсөн намар Улаанбаатарт нүүж ирсэн бөгөөд хотод хоёр дахиа ирж байгаа энэ гэнэ. Ингээд бидний яриа эхэлсэн юм.
 -Та яагаад хотод ирж амьдрах болов? -Бага хүүгээ дагаж ирсэн ухаантай. Тэгээд ч насны эцэст аавынхаа буяныг хүртье гэж бодоод жаал жуул бичиг баримт, өргөдөл цуглуулж аваад энд ирсэн юм. Гэтэл бүтсэн юм алга. Уг нь би Ц.Олзвой баатрын ганц охин юм шүү дээ. Үүнийг минь манай нутгийнхнаас өөр хүн мэддэггүй. Нэлээд газраар явлаа. Нэмэр алга. -Хаагуур явж хэнтэй уулзсан бэ? -Батлан хамгаалах яамны сайд М.Сономпил гэдэгтэй уулзах гэж гурван сар хөөцөлдөөд. Тэр үеэр өнөө онгоц осолдоод юун намайг тоох манатай. Тэгээд тун уулзаж чадсангүй. Яамны үүдэнд очоод нэг цэрэг хувцастай хүүгээс учирлаж гуйгаад иргэний үнэмлэхээ үзүүлээд ч даанч тоодоггүй юм билээ. Одоо урин дулаан болохоор дахин хөөцөлдөнө гэж бодоод сууж байна. Сайд нь ч солигдсон сурагтай. Хүн юм хойно юмаар дутахгүй байна гэж юу байхав. Юм юм л хэрэг болох юм. Зах зээлд орсон энэ үед түлээ түлшнээс авахуулаад бүх зүйл үнэд ороод хэцүү байна. Амьд яваагийнх муу аавынхаа буяныг эдэлье гэж бодсон юм. Надаас хойш миний хэдэн хүүхдийг хэн ч танихгүй шүү дээ. Өвлийн хүйтэнд дулаалга муутай гэртэй эмээ нь даарч л байх юм. Намар энэ ойр хавийн айлуудаас эсгий туурга гуйж байж гэрээ дулаалсан. -Та хэдэн хүүхэдтэй вэ. Хүүхдүүд чинь юу хийж яаж амьдарч байна? -Би зургаан хүүхэдтэй. Гурван банди, хоёр охин бий. Тав нь амьдрал зохиогоод тусдаа гарсан. Тусад орсон хүмүүс чинь цаанаа олон хүн тэжээх үүрэг хүлээсэн бас л амьдрах гэж зүдэрч байгаа. Тэд маань хааяа ирж тав нь тав, арав нь арван цаас өгөх л юм. Түүнээс хэтрэхгүй. Би энд бага хүүтэйгээ амьдардаг. Хүү Төмөр замд харуул хийнэ. Залуу насанд хот газар муухай явахаас ичилгүй яахав дээ, хөөрхий. Хэдэн төгрөгийн цалин аваад өөртөө хувцас хунар, ээждээ нэмэр хандив өгнө. Тэр нь амьдралд хангалттай хүрэлцэхгүй л юм. Ямар сайндаа ахиухан ч түлш авч чадахгүй. Борнуурт байдаг хүүгийн авчирч өгсөн шуудай модыг түлж байна даа. -Та тэтгэвэр авдаг уу? -Авна авна. Гэхдээ сая намар наашаа нүүж ирэхдээ хавар хүртэл урьдчилаад зээлчихсэн. Ховдоос наашаа ирэхэд машины зардал гэж их байх юм. Одоо таван сард тэтгэвэртэйгээ залгана. -Аавынхаа талаар хэр сайн мэдэх вэ. Ээж тань дурсаж ярьдаг байсан байх? -Намайг төрүүлсэн ээж бол А.Бөхчулуун гэж самган байлаа. Насныхаа эцэст төр засгаас гаргаж өгсөн гэрт амьдарч, тусламжийн хоол хүнсээр тэтгүүлсээр 74-тэйдээ өөд болсон доо. Манай ээж аавыг өнгөрөнгүүт намайг Х.Баасай гэдэг айлд өргүүлээд өөрөө ноосны үйлдвэрт ажиллахаар аймгийн төв явсан юм билээ. Би бүр хожим хорин хэдэн насандаа ээжтэйгээ уулзаж байлаа. Тэр үед муу ээж минь "аав чинь амьд сэрүүн байсан бол бид юу гэж ангид амьдрах вэ" гээд л уйлдаг байж билээ. Тэгээд би хүнтэй сууж хөдөө амьдраад хааяа ээжтэйгээ уулзах гэж төв рүү орж ирнэ. Тэгээд л надад аавын минь тухай мэдэх зүйлээ ярьдаг байсан даа. Манай аав зургаан өнчин дүүтэй айлын том хүү байсан гэдэг. Цэнд гэдэг хүн нь аавын нагац ах юм гэнэ лээ. Дүү нараа тэжээх гэж ан хийдэг их мэргэн бууддаг хүн байж. Харин ээж ядуу айлын ганц охин. Гэтэл нэг өдөр ээжийг хонины бэлчээрт байхад нь аав очиж "чи бид хоёрын аль алиных нь амьдрал хэцүү. Тиймээс бие биедээ хань болж явъя" гэж хэлж. Ингээд л нэг гэрт орсон юм гэнэ лээ. Удаагүй аав цэрэгт явж, ээж гэдсэндээ хүүхэдтэй хоцорсон. 1939 оны гуравдугаар сарын найманд би мэндэлж л дээ. Намайг хоёр настайд аав цэргийн чөлөөгөөр ирээд явсан гэдэг юм. Тэгэхдээ ээжид торго дурдан, гэртээ цоохор авдар, надад ёотонтой ирж байсан гэж ээж ярьдаг юм. Тэр цагаас хойш гэртээ буцаж ирж амжилгүй өөд болсон гэдэг. -Ц.Олзвой баатар ямар шалтгаанаар нас барсан бэ? -Ээжийн яриагаар бол бууны утаанд уушги нь хордоод л нас барсан гэдэг юм. -Тэр үед ээжийг тань Ц.Олзвой баатрын эхнэр гэж хэрхэн мэдэж, улсаас тусалсан юм бол? -Аавыг өнгөрсний дараа хотоос нэг сурвалжлагч хайсаар яваад ирж уулзан аавыг өнгөрснийг дуулгасан юм гэдэг. Тэгэхэд ээж ухаан алдаж унаад бөөн дуулиан болоход эхнэр нь мөн гэдэгт нь итгэсэн юм билээ. -Аавыг тань Японы армиас дуран, яндан хулгайлж улсын баатар болсон гэдэг юм билээ? -Манай аав чинь их сэргэлэн хүн байсан гэдэг. Мэргэн бууддаг байсан учраас цэрэгт очоод онц буудагч болж байсан байх. Тэр чөлөөгөөр ирэхдээ ээжид яндан, дуран хулгайлсан тухайгаа ярьсан гэдэг юм. Япон цэргүүдийг унтаж байхад нь шөнө хороо руу нь очих замдаа сонин дэвсээд алхаж. Харин буцахдаа сонингоо хуулаад авчихаар мөр үлдээгээгүй байна. Ийм л сэргэлэн хүн байсан байгаа юм. -Ц.Олзвой гуайн Улсын баатрын тэмдэг болон бусад эд хэрэглэлээс нь танд байдаг уу? -Байхгүй ээ. Тэр эд зүйлс нь чухам хаана байдаг юм. Залуу байхад би нутагтаа баатрын хүүхэд гэсэн сайхан нэр зүүгээд л яваад байхаас нарийн учрыг нь ойлгодоггүй байж. Тэр үед хөөцөлдөж үзээгүй нь буруу болсон юм. Хожим хөгширсөн үед хэрэг болно гэж бодоогүй явж. -Аавынхаа дүү нартай холбоотой байсан уу. Тэд улсын баатрын тэмдэг, тэтгэмж зэргийг нь авахаар хөөцөлдсөн болов уу? -Дүү нартай нь холбоотой байсан. Өнгөрсөн жил нэг эмэгтэй дүү нь өөд болсон. Харин одоо бага дүү нь ная гарсан хөгшин амьд сэрүүн бий л дээ. Тэд ч хөөцөлдөж байгаагүй гэдэг юм билээ. Би асуугаад амжсан. -Ц.Олзвой баатар аль нутагт төрсөн хүн бэ. Ховд аймгийн Зэрэг, Манхан гэсэн хоёр сум энэ хүнийг булаацалдсан маргаан байдаг юм билээ? -Жинхэнэ Манханы хүн байхгүй юу. Ганц мод гэдэг газар төрсөн юм билээ. Манханых гэдгийг нь мэдсэн түүх их сонин. Би Зэрэгт амьдарч байсан юм. Гэтэл хөдөлмөрийн баатар Лувсан нэг өдөр манайд ирээд Олзвой гуай чинь манай Манханы хүн юм байгаа юм. Тэгэхээр та нар ч тэнд очиж амьдар гээд л шуугиулаад манайхыг нүүлгээд аваад явсан юм. Тэнд очоод аавынхаа хөшөөг босгоод нутагтаа бас л нэр хүндтэй байж дээ. Ганц мод гэдэг газар нь Манхан сумын нутаг байсан юм билээ. -Ээж чинь таныг айлд өргүүлсэн гэж дээр дурдсан. Яагаад айлд өгсөн юм бол? -Амьдрал нь хэцүү байсан болохоор хань ижилгүй ганц бие хүнд хүүхэд тэжээж өсгөх бэрх байсан гэдэг. Тэгээд ч ажил хийх гэхээр хүүхэдтэй учир болохгүй байсан юм билээ. Тэр үед хөгширтлөө ханилсан ч хүүхэд гараагүй хоёр хөгшин нутагт нь байж таарч. Ээж намайг тэр айлд өгчихөөд хоёр хөгшнөөс нэг л зүйл гуйсан нь жижигхэн хар гөлөг байж л дээ. Би сүүлд ээжтэйгээ уулзаад "Би таны хувьд ганц гөлөгний үнэтэй байж дээ" гэж хэлдэг байлаа. Гэхдээ би тэр хоёр хөгшин дээр жаргаж өссөн. Тэд их мал хөрөнгөтэй айл. Тэднийгээ өнгөрсний дараа эд хөрөнгө нь надад үлдэж би чинь их бийлэгжүү таван хошуу малтай байлаа. Гэвч 2000 оны их зуднаар бүгдийг нь алдсан даа. Хүн чинь нас ахиад ядраад ирэхээрээ олон юм бодож горьдоно. Аавын минь гавьяаг улс үнэлдэг л юм бол яс махны тасархай ганц охиныг нь насны эцэст дулаан байранд амьдруулчих байлгүй гэж санах юм. Үгүй ядаж хэдэн төгрөгийн тусламж өгчих болов уу гээд харах л юм даа. Эмээ нь өнгөрсөн он жилүүдэд ялалтын баяраар хотод ирж аавынхаа дурсгалыг хүндэтгэх санаатай аймаг, сумгүй яваад чадаагүй. Зөндөө өргөдөл санал хүсэлт гаргаж байлаа. -Танд ах дүү гэж байхгүй юм уу? -Ээж бүр сүүлд Дорж гэж хүнтэй суусан. Тэгээд ганц охин төрүүлсэн юм. Тэр маань надтай хамт энэ хашаанд амьдарч байгаад саяхан өөд боллоо. Одоо энэ хажуугийн гэрт түүний хүүхдүүд амьдардаг. Бас л онц ажил хийсэн юмгүй. -Таныг аавынхаа нэрээр бага хүүгээ ажилтай болгосон гэж сонссон? -Тиймээ. Төмөр замын Халтар дарга их сайн хүн байна лээ. Хүний зовлон ойлгодог. Би танихгүй л дээ. Зүгээр л аавын нэрийг бариад учирлаад ортол хэд хоногийн дараа хүүг маань Төмөр замд харуулаар ажилд авсан. Үүнд их л баярлаж явдаг. -Та сургуульд сурсан байх. Ер нь ямар ажил хийж явав? -Гуравдугаар анги хүртэл сургуульд сурсан. Аав ээж хоёр мал маллахад хүн хүч дутагдаад байна гээд намайг сургуулиас гаргасан даа. Тэгээд сүүлд эмээ нь сумынхаа барилгад 30 гаруй жил ажиллаж, олон ч удаа аварга болж шагнуулж явлаа. Хамгийн сүүлд сумандаа гэр байшин барьж өгөөд ирсэн. Одоо ч гэртээ зүгээр суухгүй монгол гутал хийдэг л юм. Сүүлийн үед даралт ихсээд эмнэлгийн хяналтад байдаг болсон. Ингээд бидний яриа өндөрлөх тийшээ хандсан юм. "Аавынхаа төрсөн он сарыг сайн мэдэхгүй. Ямар ч байсан би ээжийгээ 22-той байхад нь мэндэлсэн гэдэг юм. Тэр үед ээжийг аавын тухай дурсан ярихад нь тэмдэглэж авдаггүй тэнэг толгой. Зарим зүйлийг нь мартаж" хэмээн О.Сувд гуай өөрийгөө зэмлэнэ. "Өдрийг гэртээ ганцаараа өнгөрөөхдөө аавыгаа бодож уйлж суудаг юм. Улсын баатар болж явсан гавьяатай аавын хүүхэд ингэж суугаадаа ч хааяа гутардаг" гээд л байн байн галаа өрдөх нь өрөвдөлтэй. Түлсэн галын нь илч хоромхон зуур үгүй болох нь ч харамсалтай. Дулаан байраас өөр илүү юм гуйхгүй гэж суух энэ эмээгийн сэтгэлийг удахгүй болох Цагаан сарын баяр шаналгаж байгаа бололтой. Идэр залуу насаа дайны галд үрж, амьдралын сайхныг үзэлгүй 27-хон насандаа өөд болсон улсын баатраас үлдсэн ганц үр нь зовлон гунигаа бидэнтэй хуваалцаж, гэрт нь ирж байхыг дахин дахин хүссээр хоцорсон юм. 
Я.МӨНГӨНЦЭЦЭГ
