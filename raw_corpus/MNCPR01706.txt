Худалч хүний нээрээ олон

Их Монгол улс байгуулагдсаны 800 жилийн ой тэмдэглэх тухай хоосон яриа хийсэн ажлаасаа хол түрүүлж явна. Ерөнхийлөгч Н.Энхбаяр их ой болох гэж байхад намайг шүүмжилж, гүтгэхээ болиоч гэж бүх л телевизийг дамжин бүтэн цагаар ярьж түмний шившиг болж байна. Гүтгээд байгаа юм байхгүй. Барим тавин баримттай зүйл хэвлэлээр гараад байгаа л даа. "Мандах төрийн сайд түшмэд өөрийн ялаа илэрхийлэн үзүүлмүй. Муудах улсын эзэн түшмэл биеийн эндүүгээ баллаж арилгамуй"... Онч мэргэн энэхүү бэлэг сургааль эзэн Чингэсээс эхтэй. 800 жилийн тэртээгээс үе дамжин хэлэгдэж, хэрэгжиж ирсэн түүхтэй. Н.Энхбаярын үед "Муудах улсын эзэн түшмэл биеийн эндүүгээ баллаж арилгамуй" гэдэг үг нь хэрэгжиж байх шив дээ. Н.Энхбаярын чадаж байгаа ганц ажил нь гэм нүглээ цайруулах суртал нэвтрүүлэг бүх телевизээр ээлжлэн хийж, гүтгэж байна гэсэн эсэргүүцэл мэдэгдэл хийж ард олны тархийг угаахыг санаархан, байж суухаа олж ядан тэлчилж өдөр хоногийг өнгөрөөж байна.
Ганц надад л гэхэд Ерөнхийлөгчийн мэдэгдлүүд социализмын үеийн баярын бичиг шиг хураалттай байх бөлгөө. Дээдэс баяжиж, доодос ядуурч, дээдэс нь суудлаа олохгүй, доодос нь гүйдлээ олохгүй улс орон туйлдаж, ард түмний дийлэнхи нь ядуурч гүйцлээ. Нэг л бүүдгэр, бүрхэг, саарал, эргэн тойрон өнгө сүр, жавхаагаа бүрэн алджээ... Н.Энхбаярын ярианы байнгын сэдэв нь "Их өр"-ийн асуудал. Судлаач Д.Ганхуягийн хүн гүтгэсэн хэргийг хэлэлцэх үеэр Их өрийн шийдвэрлэсэн асуудлыг шалгах УИХ-ын ажлын хэсгийн материалыг хавтаст хэрэгт хавсаргах тухай шүүхийн шийдвэр гарсан юмсан. Гэтэл тэр нь албан ёсоор төрийн нууцын жагсаалтад орж бараа сураггүй алга болж. Хулгайгаа төрийн нууцаар хаацайлах оролдлого энэ хэрэг ихээхэн сэжигтэй байгааг л нотлохоос цаашгүй. Монголоос Оросод өр төлөхөд "гүйх нохойд гүйхгүй нохой саад" гэгчээр Чехийн нэр нь үл мэдэгдэх компани зуучлагчаар орж ирдэг нь ч юув дээ. Н.Энхбаяр Чехийн компанийг шууд л Оросын тал руу чихчихэж байна. Оросууд энэ компаниар зуучлуул гэсэн юм гэнэ ээ. Зуучлагчаа харилцан тохирч гурвалсан гэрээ хэлэлцээр ил далдаар байгуулж үйл ажиллагаа явагддаг нь бизнесийн алтан дүрэм. Үүнээс Монгол Улс гажаагүй нь лав. Яагаад Чехийн энэ компанийн нэрийг нь ч хэлэхээсээ Н.Энхбаяр цээрлээд байна вэ ? Н.Энхбаяр дор хаяж хоёр асуултад үнэнээр нь хариулах ёстой. Нэг нь: Чехийн зуучлагч компанид Монгол улс хэдэн сая доллар төлсөн вэ ? Зуучлалын хөлсгүйгээр 250 сая ам.долларын хариуцлага хүлээгээд өөрөөрөө дамжуулж байдаг тэнэг чех орчлонд одоохондоо төрөөгүй байгаа. Н.Энхбаяр болохоор би мэдэхгүй. Оросууд мэднэ. Бид зуучлалын хөлс төлөөгүй гэж гүрийж байна. Өгч байгаа тал нь зуучлалын хөлсөө төлдөг болохоос авч байгаа тал нь авах юмнаасаа хасаад зуучлалын хөлс төлдөг тоглоомын дүрэм дэлхийд одоогоор зохиогдоогүй байна. Манай дарга нар дэлхийд байхгүй муу юмны нээлт хийж гиннесийн амжилтыг эвдэх нь энүүхэнд болсон л доо. Яагаад зуучлалын хөлсний тухай байн байн асуугаад байна вэ гэж ? Энэ юунд хэрэгтэй юм бэ? гэж дургүйцсэн зарим нь асууна мэдээж. Яагаад гэвэл энэ мөнгийг би хувьдаа авах гээгүй. Яагаад гэвэл зуучлалын хөлстэй хамт алга болсон 50 сая, заримдаа хорин хэдэн сая доллар ядарсан ард түмний амьдралд ус агаар шиг хэрэгтэй учраас тэр. Мөн Н.Энхбаяр зуучлалын тухай, Чехийн компанийн тухай сонсох ч дургүй тойрч зугтаагаад байгаа юм. Мэдэхгүй гэдэг үг мянган үгний таглаа гэдэг. Тэр энэ асуудал дээр мэдэхгүй гэж удаан гүрийж чадахгүй. Н.Энхбаяр зуучлалын асуудлыг Оросууд руу чихчихье гэж гэнэн тооцжээ. Энэ ухаалаг гарц биш. Цаг хожих явуургүй арга. Ил болох цаг нэг их хол бус... Хоёр дах нь: 250 сая ам.доллар өгч, авах, зуучлах талаар тохирохдоо гурван талын хооронд гэрээ байгуулсан байж таарна. Уг гэрээний гол заалтуудыг ард түмэндээ үнэнээр нь хэлэх ёстой. Хэн ч мэдэхгүй Чехийн компани руу ийм их валют гэрээ хэлцэлгүйгээр нүдээ аниад шилжүүлж байдаг толгой нь хамуурсан монгол байхгүй. Хулхидчихвал яана. О.Чулуунбатаас эхлээд өөр компани, луйварчдад 5-10 саяар нь зөндөө хулхидуулж байсан шүү дээ. Чехийн энэ компанийг чадах чинээгээрээ судалсан, уулзсан, харьцсан байж таарна. Энэ бүх бичиг баримт архивт байх ёстой. Устгачихаагүй бол шүү дээ. УИХ-аас байгуулсан ажлын хэсэг энэ баримтуудыг үзсэн үү? Үзсэн гэхэд би л лав эргэлзэж байна. Чехийн тэр компанийг Гүржийн мафийнхан үүсгэн байгуулсан гэсэн мэдээлэл интернэтэд нэлээд ул суурьтай судалгаатай тавигдсан байсан. Манай дарга нар үүнийг мэдэж байсан нь лав. Тиймээс гэрээ хэлцэл гарын үсэггүйгээр 250 сая ам.доллар тавиад туучихна гэдэгт эрүүл хүн итгэхэд бэрх. Үүний тайлал үлгэрийг Н.Энхбаярын дараагийн тархи угаах яриаг сонсож байж хариуг нь барья даа... Энэ асуудлыг тойрсон сэжиглэх бүрэн үндэслэлтэй баримтууд олон бий. Чех дэх манай элчин сайдын яаманд У.Барсболд сайдын аавыг Н.Энхбаяр томилон явуулсан. Түүний Засгийн газрын үед гадаадад суух элчингийн жолоочийг хүртэл Н.Энхбаяр зөвшөөрөл өгч явуулж байлаа шүү дээ. Арай хэтэрч байсан шүү. Тодорхой ханш тогтсон байсан гэдгийг Гадаад хэргийн яамныхан андахгүй. Тэтгэврийн хөгшин Уламбаяр гуай Чехэд юу хийх гэж очсон юм бол? Н.Энхбаяр, У.Барсболд хоёр хэр ойрхон байсныг хэн хүнгүй мэднэ дээ. Чехэд суух элчин сайдаар Прагад нэг компанийн албан бус төлөөлөгч хийж байсан юун элчин сайд хийх манатай нэгэн нөхрийг томилуулчихав. Ш.Одонбаатар элчин сайд Чехийн энэхүү домогт компанитай гардан ажилласан нөхөр гэх. Прагад бараг 5 жил дарга нарынхаа итгэлийг дааж, гэнэт цойлон дэвшин ажилласан дипломат. Чехээс ирээд Гадаад хэргийн яамны хамгийн том газрын нэг Европын газрын дарга болон дэвшсэн. Гадаад хэргийн яамныхан энэ томилгоог их өртэй холбон ярьдаг. Ш.Одонбаатарыг Гадаад хэргийн яамны төрийн нарийн бичгийн дарга болго гэж дээрээс үүрэг өгсөн тухай яриа нэг хэсэг ихэд тархсан. Их өртэй холбоотойгоор Ш.Одонбаатарын нэр сонин дээр гарснаас хойш болгоомжлоод шахахаа больсон бололтой. Яах аргагүй эмзэг цэг. Том нууц мэдээллийн зангилаа. Энэ хүнийг албан тушаалаар уяж байхгүй бол пиво уухаараа олон долоон юм донгосч мэднэ. Н.Энхбаярын ажлын арга барил яах аргагүй мөн дөө... Их өрийн асуудлыг УИХ-аас тусгай ажлын хэсэг гарч шалгаж байсан. Түүнийг М.Энхсайхан ахалсан. Тэрээр: "Уг асуудлыг зөвхөн Монголд биш, Орос, Чехэд материал үзэж, хүнтэй уулзаж шалгах шаардлагатай" гэж мэдэгдэж байсан. Үүнийгээ тэр хийгээгүй. Удахгүй намаасаа гарч, шинэ нам байгуулахаа зарлан Ху намтай хүзүү толгойгоо холбон шадар сайд болсон. Ажлын хэсэгт байсан хүмүүсийн олонхи нь шинэ Засгийн газрын сайдууд болсон. Энэ нь яав ч тохиолдлын зүйл биш... Ажлын хэсгийн зарим гишүүн шалгасан тухай баримтад гарын үсэг зураагүй... Шалгалт дуусаагүй гэсэн үг. Н.Энхбаяр болохоор шалгачихсан, намайг ямар ч буруугүй гэсэн гээд телевиз дамжаад яриад явдаг. Гэтэл өнөөх шалгалтын материал нь төрийн нууцад орчихсон байдаг. Шалгалт дуусаагүй ээ, төрийн нууц гээд байгаа луйвар чинь нэг их удахгүй гарах ч юм бил үү... Орос, Чехэд үзэх ёстой баримтыг үзэж, уулзах учиртай хүмүүстэй уулзах шаардлагатай. Мөн өмнө дурдсан гэрээ, хэлэлцээр, ярианы тэмдэглэлийг нэг бүрчлэн үзэх хэрэгтэй. Монголоос Чех руу 250 сая ам.доллар шилжүүлсэн нь үнэн байх аа. Үүнд эргэлзэхгүй байна. ОХУ-ын Засгийн газрын дарга, Сангийн сайдаас өр төлөгдсөн тухай захидал ирсэн болохоос тэдэн сая доллар хүлээж авлаа гэсэн бичиг ирүүлээгүй. Авсан, өгсөн мөнгөний тоог хоёр тал нууцалсаар байна. Ийм түүхий, шүүрхий мэдээлэлд яаж итгэх болж байна. Бодоод үз л дээ. .. Н.Энхбаяр Их өр төлсөн мөнгөнөөс би ганц ч төгрөг шомбодоогүй гэж уйлагнах нь холгүй яриад байна. Худалч хүний нээрээ олон гэдэг дээ... Н.Энхбаярын телевизээр ярьсан яриа, царайны өнгө, дүр төрх, ярьж байгаа аяс, үндсэн асуултад хариулахгүй бултаж, инээхгүй юман дээр инээж гэмгүй царайлж байгаа зэргийг нэгтгэн үзвээс энэ хүн худал яриа, өнгөц байдлаараа үнэнийг нууж байна гэсэн дүгнэлт хийж бүрнээ болно. Учир нь би имиж, пиар гэдгийн талаар ганц нэг ном бичсэн ухаантай юм. Имиж болон пиарын нөөц дуусна гэдэг зүйл байдгийг тэр даан ч мэдэхгүй л дээ. Н.Энхбаяр би шагнал горьдоогүй, гавъяа байгуулсан гэх ухааны юм хэлээд авна билээ. Тэр нь ч бас худлаа. Ард түмний мөнгийг зувчуулсан луйвраа гавъяа болгон хувиргаж Чингэсийн одон горьдоод сууж байсан нь саяхан шүү дээ. Ерөнхийлөгч Н.Багабанди түүнийг Чингэсийн одонгоор шагнаагүй. Яагаад? Хариулт шаардлагатай олон асуудал бий. Дор хаяж л 2,6 сая ам.долларын өртөгтэй Бурхны телевизийг зувчуулж 50 сая төгрөгөөр аргацаасан асуудал чинь бүхэнд ил боллоо шүү дээ, Шударга үнэнийг үзэх, сонсох цаг ойрхон байна... 
Судлаач Д.Ганхуяг 
