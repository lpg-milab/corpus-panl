№51 (16328)              
1986 оны хоёрдугаар сарын 28. 
Эдийн засгийн өсөлтийн нөөц

Аж ахуйг социалист ёсоор эрхлэн хөтлөхөд нэгэнт бий болсон эдийн засаг, үйлдвэрлэлийн потенциалыг илүү сайн ашиглах, аж ахуйч байдлыг бүх нийтээр хэвшүүлэх асуудал амин чухал ач холбогдолтой билээ. << Үйлдвэрлэл болон ахуй амьдралд юм бүхнийг хаа сайгүй арвилан хэмнэдэг, аж ахуйч бус, үрэлгэн явдлын хажуугаар тоомсоргүй өнгөрдөггүй байвал зохино. . . Энэ бол хялбар биш зорилт боловч түүнийг шийдвэрлэж бүрэн болно. Тэр тусмаа хөрөнгө нөөцөд хямгатай хандах туршлага манай оронд хуримтлагдлаа. Гэвч энэ туршлага удаан дэлгэрч байна. Нам, комсомол, үйлдвэрчний эвлэлийн байгууллагууд хямгадаж гамнах асуудлыг хараандаа ямагт байлгаж түүхий эд, цахилгаан эрчим хүч, түлш хэмнэгч бүхнийг дэмждэг байвал зохино >> гэж ЗХУКНын XXVII ах хурал дээр тавьсан Улс төрийн илтгэлдээ нөхөр М. С. Горбачев зааж хэлсэн байна. " Социалист байгуулалтын практикт түгээмэл ач холбогдолтой энэ заалт манай нөхцөлд, улс орны эдийн засгийн өсөлтийг хангах, аж ахуйг үр ашигтай удирдан зохион байгуулахад шууд холбогдох маш чухал зүйл учраас нам. улс, олон нийтийн байгууллага, хөдөлмөрчдийн анхаарлыг татаж, ажил үйлсдээ дүгнэлттэй хандах, арвилан хэмнэх, аж ахуйч байдлыг амьдрал, үйлдвэрлэлийн бүх хүрээнд хэвшүүлэхэд шинэ шинэ бодол санаа төрүүлж байна. 

Манайд арвич үйл ажиллагаа хэвшүүлэх талаар сүүлийн жилүүдэд намаас онцгой анхаарч улс төр, хүмүүжил, зохион байгуулалтын их ажил зохиосны үрээр сайн сайн туршлага ч багагүй хуримтлагдсан юм. 

Улаанбаатар хотын сүлжмэлийн үйлдвэрийн ажилчин, МАХН-ын гишүүн Д. Батжаргал үйлдвэрлэлийн төлөвлөгөөг давуулан биелүүлэх, нөөц бололцоо ашиглаж, арвилан хэмнэлт гаргахын тулд хувийн карт хөтөлж тооцоотой үүрэг авч ажилласнаар VII таван жилд есөн жил найман сарын ажил хийж, зөвхөн 1984, 1985 онд 10, 6 мянган төгрөгийн хэмнэлт гаргажээ. Булган аймгийн Ингэттолгойн сангийн аж ахуйн намын хороо, нөөц бололцоог илрүүлэн ашиглах, арвилан хэмнэлт гаргах талаар намын гишүүдэд даалгавар гардуулж, тэдний хийсэн ажлын тайланг намын хорооны товчооны болон хамт олны хурал, зөвлөлгөөнөөр хэлэлцүүлэн үнэлэлт дүгнэлт өгч ажилладаг болсноор олон арван мянган төгрөгийн арвилан хэмнэлт гаргажээ. 

Тэргүүн туршлага байгаа боловч тэр нь орон даяар нийтийн хүртээл болж чаддаггүй, ер нь аж ахуй, үйлдвэр, албан газруудад, хувь хүмүүст ч ялгаагүй аж ахуйч дадал заншил, арвилан хэмнэлтийн бодлого зайлшгүй хэвшил, хэрэгцээ, журам болон түгээмлээр тогтон төлөвшөөгүй байна. Аж ахуйг эзний ёсоор эрхлэн хөтөлж сураагүй, их хөрөнгөн дунд дураар << туйлах >> муу зуршилд автагдсан, улс нийгмийн хөрөнгөнд хүйтэн сэтгэлээр ханддаг үрэлгэн ийм байдлыг бүх нийтийн оргилсон санаачилгаар засч, үндэснийхээ баялгийг арвижуулахад бололцоотой бүхнийг хийх хэрэгтэй байна. 

Материал түүхий эд, түлш, эрчим хүч хэмнэх 1985 оны төлөвлөгөөт даалгаврыг Тээврийн Яам, Нийтийн аж ахуй, үйлчилгээний Яам 2, 8 - 15, 3 хувь тасалдуулсан нь чухамдаа нөөц бололцоо ашиглах талаар тэндхийн нам, эвлэл, үйлдвэрчний байгууллага, коммунистуудын анхаарал, санаачилга ихээхэн дутсаны нэг тодорхой баримт мөн. Өнгөрсөн нэгдүгээр сарын бүтээгдэхүүн борлуулах төлөвлөгөөг мебель картоны комбинат, оёдлын үйлдвэрийн нэгдэл, төмөр бетоны завод, Дундговь аймгийн нийтийн аж ахуй үйлчилгээний газар зэрэг нилээд байгууллага тасалдуулсан байна. Гэвч эдгээр газрын хөдөлмөрийн хамт олон, ялангуяа коммунистууд аж ахуйн удирдлагадаа ажил хэрэгч шаардлага тавьж, нийтийн эрх ашгийг хохироосон ийм явдлыг эцэс болгох талаар төдий л санаачилсангүй, хуучин байдлаараа л ажиллаж байна, 

Сахилга, дэг журам, зохион байгуулалтыг эрс сайжруулах замаар бид бүхний хамгийн их өгөөжтэй шавхагдашгүй бэлэн нөөцийг дайчлан ашиглаж үр дүнд хүрэх ёстой. Хөрөнгө үрэгдэх, ажлын цаг гарздах, төлөвлөгөө таслах, гологдол гаргах, хууль ёс зөрчих энэ бүхэн нь эцсийн дүнд улс нийгэмд хохирол учруулж, нөөц бололцоог маань хомсдуулж, үйлдвэр, барилга, тээвэр, ахуйн үйлчилгээний байгууллагад хөдөлмөрийн бүтээмж бууруулж, ажлын цагийн гарздал, сул зогсолтыг нэмэгдүүлж, бүтээгдэхүүний чанарыг доройтуулж байна. Нөөц бололцоог ашиглах тухай яриа дэндүү хоосон, хийсвэр, хэлбэр төдий, ер нь заримдаа дөвийлгөн магтах, сайрхах, хуурах явдлын халхавч болж байгаа учраас хүнд хүрэхгүй, ажилд тус болохгүй, нөөц бололцоог дайчлахад нөлөөлөхгүй, арвилан хэмнэх бодлогыг хэрэгжүүлэхэд түлхэц үзүүлэхгүй байна. Коммунистуудын үүрэг, манлайлал ч энэ талаар жигд сайн болж чадаагүй байна, 

Аж ахуйч, арвич хямгач, эдийн засагч байх, ийм зарчмыг үйлдвэрлэлийн зохион байгуулалт, технологи, дэг журмыг нарийн нягт болгож төлөвлөгөөний сахилгыг өндөржүүлэх, хувь хүн ч, хамт олон ч нэгэн адил хатуу мөрдөж занших ёстой. Социализм хөрөнгө чинээ дутмагтаа биш, харин ч асар их нөөц бололцоотойдоо, ашиглалтгүй өнгөрөөсөн нэг төгрөг, нэг минут бур нь асар их жинтэй байдлаа арвилан хэмнэлтийн бодлогыг улам хүчтэй явуулах ёстой юм. Социализмын ууган орон аугаа их Зөвлөлт Холбоот Улсад хүчирхэг эдийн засгийн өсөлтийн нөөцийг бүх талаар үр бүтээлтэй ашиглах тухайд ЗХУКН-ын XXVII их хурлаас дэвшүүлж байгаа бодлого нь монголын коммунистуудад үйл ажиллагааны эрхэм үлгэр болох учраас бид зөвлөлт нөхдийнхөө туршлагыг бүтээлчээр судлан хэрэглэх болно. 

Манай орон даяар энэ өдрүүдэд болж байгаа намын анхан шатны байгууллагуудын тайлангийн хурлууд аж ахуйч ажиллагаа нэвтрүүлэх, нөөц бололцоог дээд зэргээр дайчилж үр дүнд хүрэх, үүнд саад болж байгаа дутагдлын гол шалтгааныг илрүүлэн арилгах арга замыг нарийвчлан зааж бодитой үнэлэлт дүгнэлт өгч, ажилдаа бүх талаар эргэлт гаргах өргөн хүрээтэй зорилт боловсруулан хэрэгжүүлэх ёстой. 

