№126 (16089)          
1985   оны  тавдугаар сарын   26.
Хоёрдогч түүхий эд

Аж үйлдвэржүүлэх үйл явц гүнзгийрч, хот, суурин газрын тоо олшрон, цар хүрээ нь өргөжин тэлэхийн хамтаар үйлдвэр болон ахуйгаас гарах илүүдэл хаягдал буюу хоёрдогч түүхий эдийн эх үүсвэр нэмэгдэх нь зүйн хэрэг. Түүхий эдийн ийм хоёрдогч эх үүсвэрийг үйлдвэрийн аргаар ашиглах нь эдийн засаг, нийгмийн ач холбогдолтой чухал асуудал юм. ЗХУ, социалист бусад оронд улс ардын аж ахуйн түүхий эдийн нийт хэрэгцээний арав гаруй хувийг хоёрдогч нөөцөөр хангаж байгаагийн дотор хар, өнгөт металл, цаас, картоны үйлдвэрлэлийн хэрэгцээний бараг тэн хагасыг эзлэх болжээ

Үйлдвэрлэлийн үр ашгийг дээшлүүлэх, материал, түүхий эд хэмнэх орчны ариун цэвэр, эрүүл ахуйн нөхцөлийг сайжруулахад тэрчлэн хөдөлмөрчдийн арвич гамч хүмүүжлийг дээшлүүлэхэд хоёрдогч түүний эдийг дахин ашиглах ажил ихээхэн ач холбогдолтой юм. Сүүлийн жилүүдэд хоёрдогч түүхий эдийн бэлтгэл, ашиглалтыг дагнан эрхлэх үйлдвэрлэлийн нэгдэл, цех, хэсгийг бий болгож, уг ажлыг төлөвлөгөөтэй зохион байгуулах болж, уул түүхий эдийн нөөцийн нэр төрөл хэмжээ, байршлыг тогтоох, чанар байдлын техникийн нөхцөл, бэлтгэлийн үнийг боловсруулан батлах, гол нэр төрлийн хоёрдогч түүхий эдийг улсын төлөвлөгөөний дагуу бэлтгэж, бүтээгдэхүүн үйлдвэрлэх, экспортод гаргах хэлбэрээр ашиглах асуудлыг шийдвэрлэж байна. Өнгөрсөн хоёр жилд арав гаруй яам тусгай газар гучаад нэрийн хоёрдогч түүхий эд бэлтгэх, хоёр зуугаад нэрийн бүтээгдэхүүн үйлдвэрлэх төлөвлөгөөт даалгавартай ажиллаж үндсэнд нь биелүүлжээ. Ажлын ийм эхлэл, туршлагад тулгуурлан Материалтехникийн хангамжийн улсын хороо, МХЗЭ-ийн Төв Хороо хоёрдогч түүхий эдийг сурталчлах байнгын болон түр үзэсгэлэн зохион байгуулж, бодит жишээ, хялбаршуулсан киногоор үзүүлэн тайлбарлах, лекц, яриа хийх, ХЗЭ-ийн гишүүд, залуучуудаар реферат бичүүлж, шилдэг бүтээлд дэвшүүлсэн санааг хэрэгжүүлэхэд туслах зэргээр санаачилжээ. 

Гэвч албан, аж ахуйн байгууллага, хариуцлагатан нарын аж ахуйч биш байдлаас шалтгаалж ашиглах ёстой нөөцийг олж харахгүй хог хаягдал гэж үзэж зайлуулах, хаяхыг урьдал болгон, хоёрдогч түүхий эд бэлтгэх, ашиглах ажлыг хоёрдугаар зэрэгт тавьдаг зуршил ажилд их саад түйтгэр болж байна, Үүний харгайгаар ашиглаж болох хоёрдогч түүхий эдийн тогтоогдсон нийт нөөцийн дөнгөж 20 хувийг одоогоор аж ахуйг эргэлтэд оруулж байна. Хар, өнгөт металл, цаас, мод, хөдөлгүүрийн хуучин тос, шил зэрэг дотоодод дахин боловсруулах буюу гадаадад гаргах зах зээлийн боломжтой зүйлийг бэлтгэх төлөвлөгөөг олонхи яам, газар тасалсан нь уг ажлыг дайврын чанартай үзэж урсгалд нь орхисноос үндсэндээ шалтгаалжээ. Өнгөрөгч онд Барилга, Барилгын материалын үйлдвэрийн Яам, Нийтийн аж ахуй, Үйлчилгээний Яам төлөвлөгөөт зүйлийн оронд бэлтгэх, ашиглахад хялбар зүйлийг голлон анхаарч үнийн дүнгээр төлөвлөгөө биелүүлсэн бөгөөд Хөдөө аж ахуйн Яам гүйцэтгэлийн дүн мэдээг ч гаргаагүй байна. 

Хөдөлмөрчдөөс хүлээн авах хоёрдогч түүхий эдийн нэр төрлийг гарган төлөвлөх, цуглуулж авах ажил орон нутагт хангалтгүй байна. Энэ талаар хөдөлмөрчид << Үнэн >> сонинд олон тооны захидал, санал ирүүлж байгаагийн дотор Завхан аймгийн Отгон сумын өндөр настан Ж. Балжав бичихдээ: хөдөө орон нутагт зэс, гууль, цайр гэхчилэн цөөн нэрийн олдоц муутай зүйлийг бэлтгэх төлөвлөгөө өгдөг атал хаягдал ноос, машин, тракторын резин дугуй, хуучин эсгий, савхин гутлын түрий, толгой мэтийн элбэг зүйлийг авах газаргүй байгааг дурдаад төлөвлөгөөг орон нутгийн нөхцөл бололцоонд тохируулан өгөх, бэлтгэсэн зүйлийг хүлээн авах цэг салбарыг олшруулах арга хэмжээ авахыг хүсчээ. Манай хөдөлмөрчдийн ийм нийтлэг санал бодол санаачилгыг ажил хэрэг болгож дэмжлэг үзүүлэх дорвитой арга хэмжээ авах шаардлагатай байна. 

Хоёрдогч түүхий эдийг бэлтгэх, тээвэрлэх савлах хадгалах эрүүл ахуй, ариун цэврийн дүрэм, нормыг хангах талаар нэмэгдэл бэрхшээл гарах боловч үйлдвэр ахуйн хог хаягдлыг савлах, тээвэрлэх, хор нөлөөг нь багасгах, тэр ч байтугай бүрэн арилгах, техникийн боломж, арга замыг социалист орнуудад боловсруулан хэрэглэж байгаа туршлага их бий тул бүтээлч шуурхай судлан ашиглаж ариун цэвэр, эрүүл ахуй, хөдөлмөр хамгааллын шаардлагын зохих дүрэм нормын хэмжээнд хүргэх бололцоо нөөц бүрэн байна. 

Үйлдвэрийн болон ахуйн хог хаягдлыг цуглуулах, боловсруулах ажил эрчимжүүлэх тухайд эдийн засаг, сэтгэл санааны урамшууллын хөшүүргийн идэвхтэй ашиглах хэрэгтэй байна. Хөдөлмөрчид, залуучууд, пионер сурагчдын хүчээр цуглуулах зүйлийн бэлтгэлийн үнэ, дахин боловсруулах үйлдвэр, цехийн үйлдвэрлэлийн зардал, ашгийн хэмжээг зохистой тогтоох, орон нутгийн боломж, бусад харгалзах стандарт, техникийн нөхцөлийг боловсруулж мөрдүүлэх талаар холбогдох байгууллагууд зохих арга хэмжээ авах хэрэгтэй. Хоёрдогч түүхий эдийг зөвхөн өнөө маргаашийг аргацаасан явуургүй гар аргаар биш, шинжлэх ухаан техникийн шинэхэн ололтод тулгуурласан дэвшилт техник. технологиор боловсруулж ашигласнаар сая нийгмийн үйлдвэрлэлийн үр ашгийг дээшлүүлэхэд нэмэр хандив болно. Хоёрдогч түүхий эдийг боловсруулах, өнгөт хар металлыг ангилах, баглах, төрөл бүрийн аккумулятор, хөдөлгүүрийн ажилласан тосыг сэргээн ашиглах, зургийн хор бусад химийн бүтээгдэхүүнээс ялгаруулалт хийх, ахуйн хаягдлаар барилгын материал үйлдвэрлэх орчин үеийн техник, технологи боловсруулан нэвтрүүлэхэд Монголын шинийг санаачлагчдын нийгэмлэг, Шинжлэх ухааны Академи, яамд болон үйлдвэрүүдийн дэргэдэх эрдэм шинжилгээний байгууллагууд идэвхгүй ажиллаж байгаад дүгнэлт хийгүүштэй байна. 

Хоёрдогч түүхий эдийг ашиглах ажлыг ЗХУ, социалист орнуудын туршлагыг тодорхой системтэй урт хугацааны программаар зохион байгуулж иж бүрэн аргаар шийдвэрлэх цаг нэгэнт болжээ. 

