Ахадсан шагналын тухай хоёр үг

Дэлгэр цаг наашилж наадам хаяанд ирлээ. Жил жилийн наадмын босгонд шагналын хур буудаг. Өнөө жилийн наадам урьд урьдынхаас онцгой. Их Монгол Улсын 800 жилийг өргөн тэмдэглэхээр сэтгэл дэвэрсэн энэ өдрүүдэд хөдөлмөр бүтээл, эр зориг, авьяас билэг, эрдэм боловсролоо төрдөө үнэлүүлэх гавьяатай хэн бүхэн төрийн өндөр хишгийг горилон хүлээж суугаа нь лавтай бөгөөд энэ жилийн наадмын шагналын эхний хур саяхан бууж олон хүндтэй хүмүүс гавьяат цол хүртэж, төрийн одон, медалиар шагнагдлаа. Гэвч сайныг саар дагалддагийн жамаар хачин гайхалтай явдал ч мөн боллоо. Тоон дотор үсэг цохиж явна гэдгийн үлгэрээр шагнагдагсдын дотор олны алмайрлыг төрүүлсэн нэгэн төрийн өндөр шагнал аваад зогсч буй нь содон харагдав. ТЕГ-ын дэд даргаар томилогдоод дөнгөж хоёр сар гаран ажиллаж буй С.Жаргалсайхан гэгч Цэргийн гавьяаны одонгоор шагнагдав. Энэ хүний төрд алба хашсан намтар товчхон. Хуучин системийн үед үзэл суртлын чиглэлээр ажиллаж, социализмын төгсгөлд НАХЯ жинхэнэ мэргэжлийн боловсон хүчнээ шигшихэд тэндээс гарч, цагдаад хэсгийн төлөөлөгч хийж яваад хожмоо танкны бүтэлгүй наймаанд оролцож явсан хүн. Сүүлийн 16 жил Монголын төрд алба хашаагүй тул шинэ Үндсэн хууль, төрийн албаны талаар ойлголтгүй нэгэн бөгөөд ТЕГ-т ирмэгцээ халаа сэлгээг гардаж, энэ байгууллагыг жинхэнэ хямруулж буй гэлцдэг. Тэрээр угаасаа уншсан мэдсэн нь нимгэн, удирдах ажил огт хийж яваагүй тул шинэ нийгмийнхээ мөн чанарыг төдийлөн ухаараагүйгээс хуучин цагийн үнэр, өнгө төрхийг сэргээх гэж оролдон, төрийн хуулийг илт огоорч буй талаар сүүлийн үед нэлээд яригдах болжээ. 90-ээд оны эхэнд наймаа арилжаа хийж явахдаа Хятадын нэгэн компанид өр зээлэнд баригдан түүнийхээ барьцаанд урд хөршид олон сар хоригдсон С.Жаргалсайхан нь төрийн нүд, чих болсон байгууллагад удирдах тушаалд томилогдсон нь анхаарал татна. Ийм намтар түүхтэй хүн тагнуулын байгууллагад хоёр сар ажиллаад Цэргийн гавьяаны одон авсан нь энэ биеэ улсдаа зориулсан жинхэнэ мэргэжлийн тагнуулчдын хөдөлмөрийг "сахлын будаа унагах" төдийтэй зүйрлэсэн хэрэг болжээ. Хятадад олон сараар барьцаалагдан хоригдож байсан, олон арван жилээр төрийн алба нь тасарсан ийм хүнийг шагнуулахаар тодорхойлдог нь түүнд нүүр тал олох хэмээсэн зусарч нэгний ажил байж магад ч Ерөнхийлөгч нүдээ аниад шагнаж орхидог нь нэгийг хэлэх мэт. Ямар гавьяа байгуулсан гэж хөхүүлж шагнав? Энэ асуултад саяхны үйл явдлууд хариу өгөх ажээ. Элбэгдоржийн Засгийн үед тагнуулын байгууллага гар хумхиж суусангүй. Манай тагнуулынхан олон жилээр урхагшсан авлигын сүлжээг илрүүлж хүү татсан. Авлигын эсрэг тэмцэх чин хүсэл зориг тэр үеийн засгийн тэргүүнд байсан учраас өмнөх засгийн үед толгойг нь илж өөгшүүлж байсан гаалийн дарга нарын хууль бус үйлдэл олон нийтэд ил болсонсон. Засаг солигдлоо. Тагнуулын дарга Билэгт өөрчлөгдөв. Дараа нь түүний орлогч, хошууч генерал Чимэд-Юндэн, араас нь сөрөг тагнуулын газрын дарга, хурандаа Б.Хурц нар ажлаасаа шалтгаангүй чөлөөлөгдөж халагдав. Энэ цуврал арга хэмжээ нь гаалийн авлигачдын далд сүлжээ амь бөхтэй, төрд нөлөөтэй буйг гэрчлэх ажээ. Мэдээж гаалийн Баатарын хэргийн цаадах тэр далд эзэд нь ил гарна гэдгээс эмээж ийн цуврал халаа, сэлгээ үүссэн нь лав. Саяхан хэдхэн долоо хоногийн өмнө халаа сэлгээний хоёр дахь том давалгаа тус байгууллагыг нөмөрч ажлаа нэр төртэй хашиж явсан олон хүнийг энэ шуурга хамж аван оджээ. Бүтцийн өөрчлөлт нэрээр ямар ч шалтгаангүйгээр баахан хүн өөрчилж, баахан хүн томилжээ. Билэгттэй ажиллаж байсан гэх шалтгаанаар тагнуулын байгууллагын мэргэжлийн удирдах бүрэлдэхүүнийг ийнхүү арчжээ. Монгол Улсын аль ч төрийн байгууллага, тэр тусмаа тагнуулын байгууллага боловсон хүчний ийм их нөөцтэй гэж үү? Төрийн хөрөнгөөр бэлтгэгдсэн мэргэжсэн боловсон хүчнийг хэн нэгэн өөрийн мунхаг үзэмжээрээ ингэж тайраад байх уу? Төрийн тусгай энэ байгууллагыг хэдэн цагдаагаар ингэж үймүүлэх сонирхол хэнд байж болох вэ? Ингэж үймүүлж бужигнуулах тэр ашиг сонирхол нь юу вэ? Төрд ийм сонирхол байхгүй. Харин авлигачдыг өдөр шөнөгүй зовоодог тэр айдас л явж явж эцэст нь тагнуулын байгууллагыг тоглоом болгох тийм том ашиг сонирхол болж хувирсан биз. Дээрх бүх халаа сэлгээг гардаж хийсэн тэр хүн өнөөдөр хөдөлмөрөө үнэлүүлсэн нь энэ. Ийм сэжиг бүхий намтартай хүнийг манай төр шалгаж нягтлах атал шагнадаг хөхүүлдэг, тохоон томилдог болжээ. Нүдээ олоогүй шагнал нь шагнагдсан хүнээ ч, шагнасан төрөө ч хөөддөгийг Санхүүгийн зохицуулах хорооны даргыг зэрлэгээр хороосон, төрийн хүндтэй одонгоор шагнагдсан Ц.Түмэнгэрэлийн явдал бэлхнээ харуулсныг мартах учиргүй. 




