№260(17477)         
1989 оны аравдугаар сарын 31
Шударга хуваарилалтад

<< Хөдөлмөрчдийн. . . цалин хөлс, орлого нь хөдөлмөрийн бодит үр дүн, чанараар тодорхойлогдож байх зарчимд тулгуурлан социалист хуваарилалтын системийг цаашид боловсронгуй болгох хэрэгтэй. Цалин хөлс, шагнал урамшууллыг тэгшитгэн хуваарилах буруу хандлагыг гаргаж болохгүй >> гэж МАХН-ын XIX их хурал заасны дагуу хүмүүсийн хөдөлмөрийн хөлс цалинг тэгшитгэх аргыг өөрчилж хамт олны болон өөрийн нь ажлын эцсийн үр дүнгээс хамааруулан шударгаар олгож байх талаар эдийн засгийн төв байгууллага, үйлдвэрлэлийн нэгжүүд зарим шинэчлэл хийж байна. 

Цалингийн нэгдсэн санг нормативын болон аж ахуйн тооцооны орлого хуваарилж байгуулах аргыг үйлдвэр, аж ахуйн газарт нэвтрүүлж байгаа боловч төлөвлөх, хуваарилах аргыг боловсронгуй болгож шударга зарчмыг хэрэгжүүлэх нөхцөл бололцоог газар бүр жигд бүрэн сайн ашиглаж бас л чадахгүй байна. Цалин, шагналын сангийн өсөлт цэвэр бүтээгдэхүүн, ажил, үйлчилгээний өсөлтөөс түрүүлэх зохисгүй хандлага ч бас ажиглагдах боллоо. Барилгын салбарт 1989 оны хүлээгдэж байгаа гүйцэтгэлээр цалингийн сан нь 16, 3 хувь, барилга угсралтын ажлын хэмжээ 15, 4 хувиар зөрүүтэй нэмэгдэхээр байна. Худалдаа, материал-техникийн хангамжийн салбар, Соёлын Яамны харьяа хэвлэлийн үйлдвэрүүдэд хөдөлмөрийн хөлсний нэгдсэн сангийн өсөлт нь цэвэр орлогын өсөлтөөс түрүүлжээ. 

Хөдөлмөрийн хөлсний нэгдсэн сан амьд хөдөлмөрийн үр дүнгээр биш, зөвхөн бүтээгдэхүүн, материал, хүчин эдийн үнийн өөрчлөлтөөс хамааран өсөж, буурах тохиолдол нэг биш удаа гарч байна. Ноос, ноолууран эдлэлийн үнэ нэмэгдсэнээс ноосон эдлэлийн << Говь >> комбинатын борлуулалтын орлого нь 5, 8 сая төгрөгөөр өсч, материалын зардал 1, 1 сая төгрөгөөр хэмнэгдэж, 1989 оны эхэнд хөдөлмөрийн хөлсний сан 1, 7 сая шахам төгрөгийн үлдэгдэлтэй байв. Хэрвээ үнийн өөрчлөлт гараагүй бол тус комбинатын хөдөлмөрийн хөлсний сан үлдэх биш даруй 632, 7 мянган төгрөгөөр дутахаар байжээ. Ийм байдал Улаанбаатарын хивс, гутлын үйлдвэр, худалдаа, материал, техникийн хангамжийн байгууллагад ажиглагдаж байна. Тэрчлэн худалдаа, материал, техникийн хангамжийн байгууллагад борлуулсан бүтээгдэхүүн, материал, түүхий эдийн үнийн зөрүү шууд цалин болж ажилчин, албан хаагчдад хуваарилагддаг зохисгүй үзэгдэл ч гарч байна. Хамт олны хөдөлмөрийн үр дүнгээс шууд хамаарахгүйгээр бий болсон иймэрхүү орлогыг хөдөлмөрийн хөлсний нэгдсэн санд хуваарилдаг нь шударга зарчимд харшилж байна. 

Цалингийн нэгдсэн санг хөдөлмерийн бүтээмжийн дээшлэлтээр өсгөхийн оронд борлуулалтын үнийн өсөлт, үнэ, тариф өндөртэй бүтээгдэхүүн, ажил, үйлчилгээний эзлэх хувийн дээшлэлтээр нэмэгдүүлдэг нь чухамдаа тэгшитгэлийн нэг хувилбар мөн. Орлого хуваарилалтын тооцоог үйлдвэрлэлийн нэгж бүрийн хувь нэмрийг харгалзалгүйгээр зөвхөн үйлдвэрийн нийт дүнгээр гаргах, цалин хөлсийг орлогын үлдэгдлээр биш үнэлгээ, нормд үндэслэн тооцоолох, орлого буурсан үед цалинг үг хэлгүй ёсоор нь олгодог зэргийг нэн даруй өөрчилбөл тэгшитгэлээс шударга хуваарилалтад шилжих эхний алхам болох нь дамжиггүй юм. 

Улсын үйлдвэрийн газрын хуулийн дагуу хөдөлмөрийн хөлсийг тооцоолох, хуваарилах талаар үйлдвэр, аж ахуйн газар, хамт олны эрх хэмжээ ихээхэн өргөжсөний дагуу Налайхын нүүрсний уурхай, Архангай аймгийн барилгын үйлдвэрлэлийн бааз, Төв аймгийн << Октябрь >> сангийн аж ахуй албан хаагчдынхаа цалинг үйлдвэрлэлийн эцсийн үр дүнгийн үзүүлэлтүүдтэй холбон олгож эхэлсэн байна. Гэтэл албан хаагчдын ажлын үр дүнг харгалзахгүйгээр тогтмол цалин олгодог журам олонходоо хэвээр байгааг анхаарахгүй өнгөрөх аргагүй. Үйлдвэрлэлийн жигд ажиллагаа алдагдаж, ашиг буурч, санхүүгийн чадвар доройтож, цалингийн нэгдсэн сан нь хүрэлцээгүй болсон Ховд, Сүхбаатар, Сэлэнгэ, Дорноговь, Зүүнбаянгийн хүнсний үйлдвэр, Дарханы нэхий эдлэлийн үйлдвэр зэрэг газарт албан хаагчдын цалинг бүрэн олгосоор байна. Тэр ч байтугай ажилчдын цалинг төдийлөн нэмээгүй мөртлөө зарим газар албан хаагчдынхаа цалинг нэмэгдүүлсэн байна. Улаанбаатар хотын гутлын үйлдвэр, ноос угаах үйлдвэр, Завхан аймгийн худалдааны байгууллагад албан хаагчдын цалинд нууц аргаар нэмэгдүүлсэн тохиолдол ч илэрчээ. 

Цалин, шагнал, урамшууллын механизмыг зөв хэрэглэхийн оронд цалинг тухайн ажилтны гүйцэтгэсэн ажлын тоо хэмжээ, чанар, үр дүнг харгалзахгүйгээр олгох аргыг үхширтэл баримтлах бүр хөдөлмөр оролцооны шүүлтүүрийг ч тэгшитгэх хэрэгсэл болгон ашигладаг нь эдийн засгийн шинэчлэлийн мөн чанарт огтхон ч нийцэхгүй байна. 

Үйлдвэрлэл, үйлчилгээний эцсийн үр дүнтэй төдийлөн холбоогүй, үнэн хэрэгтээ цалингийн түвшинг механикаар нэмэгдүүлэхэд чиглэсэн олон төрлийн нэмэгдэл шагнал, хөлс улс ардын аж ахуйн бүх салбарт мөрдөгдсөөр ирснээс болж илүү өндөр бүтээлийг урамшуулах тэдгээрийн үүрэг нь алдагдаж, зөвхөн цалингийн түвшинг зохицуулах хэрэгсэл болон хувирчээ. 

Цалин хөлсний зохион байгуулалтад хуваарилалтын шударга зарчмыг хангах үүднээс өөрчлөлт, шинэчлэл хийх шуурхай арга хэмжээ дутагдаж байна. Юуны өмнө цалингийн хэмжээ хөдөлмөрийн нийгмийн зайлшгүй зардалд тохирч байх зарчмыг алдагдуулсан ноцтой дутагдлыг нэн даруй арилгууштай. Зарим газарт ажилчдын цалинг нэмэгдүүлэх нэрийдлээр хөдөлмөрийн нормыг үндэслэлгүйгээр сулруулах, хянахгүй орхих дутагдал гарч байгаа зэрэг нь хөдөлмөрийн хөлсийг тариф баримтлан олгодог систем хуучирсантай холбоотой учраас төлөвлөгөө, эдийн засаг, санхүүгийн байгууллагууд анхаарч өөрчлөлт гаргах цаг болжээ. 

Улсын хэмжээнд хөдөлмөрийн хөлсний хэлбэр, систем үйлдвэрлэл, үйлчилгээний онцлогт тохирч байгаа эсэхийг хянан үзэж сайжруулах нь тэгшитгэн хуваарилах хуучин аргыг өөрчилж хөдөлмөрийн тоо, чанарт тохирсон шударга хуваарилалтад шилжих нөхцөлийг бүрдүүлэх учраас шинэчлэлийн ийм зангилаа асуудалд нийгмийн эрх ашгийн үүднээс шуурхай хандах шаардлагатай байна. 

