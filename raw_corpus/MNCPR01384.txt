Тэмүүжинг Чингэс хаанаар өргөмжиллөө

Л.Эрдэнэбулган найруулагчийн хийж буй "Чингэс хаан" киноны зураг авалт Хэнтий аймгийн Дэлгэрхаан сумын Агуйтын аманд амжилттай явагдаж байгаа билээ. Энэхүү киноны хамгийн олон хүн оролцсон хэсэг буюу Тэмүүжин Хамаг Монголын хаанд өргөмжлөгдөж буй хэсгийн зураг авалт энэ сарын 9-13-нд болсон юм. 
Олны хэсэгт оролцох хүмүүс өнгөрсөн бямба гаригт Соёлын төв өргөөний үүднээс хөдлөв. Тэр бүрэлдэхүүнд жүжигчдээс гадна Кино урлагийн дээд сургуулийн төгсөх курсийн оюутнууд болон сайн дурынхан нийлсэн 100 гаруй хүн багтаж байлаа. Зорьсон газартаа зургаан цаг явж хүрсэн юм. Зураг авалтын талд 30 гаруй өргөө цагаан гэр, дөрвөн цэргийн майхан харагдана. Энд тэнд хүн бүр өөрт оногдсон ажлаа хийн тун ч завгүй гүйлдэж байлаа. Энэ бүхнийг хараад кино зураг авалтын 80 хувь нь бэлтгэл ажил байдаг гэж урлагийн гавьяат зүтгэлтэн кино найруулагч Х.Дамдин гуайн хэлсэн үг санаанд орж байв. Гэрүүдээс зайтай газар хэдэн хүн сэлмээр тулалдаж байсан нь содон харагдлаа. Сонирхон очвол, Чингэс хааны дүрийг бүтээж буй Ц.Төмөрбаатар орлон тоглогч нартайгаа бэлтгэл хийж байсан нь тэр аж. Энэхүү кинонд Чингэс хаан дайн тулаан, зэвсгийн эрдэмд гарамгай гэдгийг нь түлхүү үзүүлэх ажээ. Тэдний бэлтгэл хийж буйг анхааралтай ажиглаж байсан хоёр ижилхэн охин нь Есүй, Есүгэн байлаа. Тэд яг л ихрүүд шиг харагдаж байсан. Охидыг царай зүсээр нь ижилсүүлж тоглуулахаар болсон гэнэ. Есүйд бүжигчин Н.Бямбасүрэн, Есүгэнд Эрүүл мэндийн шинжлэх ухааны их сургуулийн оюутан Б.Содонзул нар тогложээ. "Эгч дүүс" гурван насны зөрүүтэй гэсэн. Тэнд кино зургийнхнаас гадна камер барьсан хүмүүс байсан нь "ONLY" студийнхэн долоо хоног тутам нэвтрүүлэг бэлтгэж байгаа нь тэр аж. Мөн "Монгол Костюм"-ын 26 загвар өмсөгч, монгол үндэсний 104 хувцас авчирсан байлаа. Түүнчлэн дуучин Т.Батсайхан ирсэн, баатрын хувцас өмсөөд явж буй харагдлаа. Дэлгэрхаан сумын нутгийн иргэд өөрсдийн мал сүрэг гээд чадах бүхнээрээ киноны уран бүтээлчдэд тусалж байгаа гэсэн. Мөн Зэвсэгт хүчний жанжин штабаас гаргасан гурван цэргийн анги буюу 210 гаруй цэргийг 21 хоногийн томилолттойгоор кино зурганд оролцуулахаар авчирчээ. Зураг авах болоход бүгд л дээл хувцас өмсөж, нүүрээ будсан нь аль тэртээ 1206 онд очсон мэт сэтгэгдэл төрүүлж байлаа. Олны зураг авалтын хэсэгт хүн бүр оролцох хэрэгтэй болсон юм. Тэмүүжинг хаанд өргөмжлөх ёслол болох газар 21 гэр барьжээ. Хааны өргөө цагаан гэр нь 15 ханатай аж. Тэмээн тэрэг, үхэр тэрэг гэх мэт кинонд хэрэгтэй зүйлсийг арын албаныхан аль хэдийнэ зохицуулан бэлдэж амжжээ. Зураг эхлэхэд бэлэн боллоо. Ноёд хатдыг суудалд нь залж "мотор" гэсэн дуу гарахад хүн бүр чимээгүй болох ёстой. Учир нь кино дүрсээ авахаас гадна дууг нь давхар бичиж байгаа гэнэ. Хамгийн олон хүн оролцож байгаа зураг авалт эхлэхэд хүн бүр дор дороо бага ч гэсэн жүжиглэх боллоо. Зарим нь алдаа гаргаж камер руу эгц өөдөөс нь харчихна. Эсвэл нэг газраа зогсчихно. Иймэрхүү бага сага алдаанаас болж зураг авалт олон дахин давтаж байсан. Энэ нь зүгээр суугаа заримд нь маш залхуутай мэт санагдаж байлаа. Гэвч нутгийн ардууд шантралгүй оролцож киног зургаа амжилттай дуусгаж чадсан юм. Тэмүүжинг хаанд өргөмжлөн олон ард, цэргүүдийн уухайлах дуу маш сүрлэг сонсогдлоо. Харин дараагийн өдрийн Тэмүүжинг Чингэс хаанд өргөмжлөх зураг авалтад хүн бүр хичээснээс ч болсон уу хурдацтай дууссан юм. "Чингэс хаан" киноныхон арваннэгдүгээр сарын 1-нд зураг авалтынхаа ихэнх хувийг дуусгаад бууж ирнэ гэсэн. 
