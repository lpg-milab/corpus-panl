Зэмлэл магтаалыг даахад зэрэг сургасан ахмад үеийнхэндээ баярлалаа

Монголын кино урлагийн болоод театрын алтан тайзнаа 40 гаруй жил олон арван дүр бүтээж ард түмний хайр хүндэтгэлийг хүлээж чадсан уран бүтээлчид бол яах аргагүй ардын жүжигчин П.Цэрэндагва, Д.Мэндбаяр нар билээ.
Уран бүтээлчид тэр дундаа урлагийнхны амьдрал олны нүдэнд ил байдаг хойно тэднийг нэг гэр бүлийнх гэдгийг ч ард түмэн андахгүй. Хэдийгээр П.Цэрэндагва эхнэрээсээ арай хойно урлагийн амьдралд хөл тавьсан ч ардын жүжигчин хэмээх хүндэт цолыг ханиасаа түрүүлээд хүртчихсэн азтай, хийморьтой эр. Д.Мэндбаяр гуайн хувьд хийсэн уран бүтээл, бүтээсэн дүрийнхээ тоогоор харин нөхрөөсөө нэлээд давуу. Энэ мэтчилэнгээр эн тэнцүү тэгш авьяаслаг уран бүтээлчид маань өчигдөр өөрсдийн залуу насандаа театрын тайзнаа бүтээсэн дүр бүхнийг гэрэл зургийн хальснаа буулган үзэгч түмэндээ дэлгэлээ. Тэд энэ үзэсгэлэнгээ уран бүтээлч болох замыг нь нээж өгсөн УДЭТ-ынхаа 75 насны ойд зориулан гаргаж байгаа гэсэн. Үзэсгэлэнгийн нээлтэд тэдний урилгыг хүлээн авсан театртай амьдралаа холбосон өдгөө амьд сэрүүн буй үе үеийн уран бүтээлчид баяр хүргэхээр хүрэлцэн иржээ. П.Цэрэндагва хар өнгийн костюм, Д.Мэндбаяр хар өнгийн юбкан дээр монгол хүрмээр даруухан хувцаслаж хоёулаа гавьяат, ардын жүжигчний одонгоо баруун энгэртээ хослуулан зүүсэн бөгөөд тэд ирсэн зочид бүрийг театрын музейн үүднээс урин дотогш оруулж халуун яриа дэлгэж дурсгалын зураг татуулж харагдсан. Тэд үзэсгэлэнгээ театрын музейд дэлгэсэн нь тус музейд хоёр гурав хоногийн өмнө УДЭТ-ын 75 жилийн ойд зориулсан үе үеийн жүжигчдийн уран бүтээлийг харуулсан гэрэл зургийн үзэсгэлэн дэлгэсэнтэй холбоотой. Учир нь тэдгээр алтан үеийн уран бүтээлчдийн сургаал, хичээл зүтгэлээр энэ зэрэгтэй явна гэдгээ харуулж урлагийн бурхдадаа хүндэтгэл үзүүлэх гэсэн юм хэмээн П.Цэрэндагва гуай тайлбарласан. Тэрбээр мөн "Бид хоёр чинь зохиолч, найруулагчдын бэлдэж өгсөн юмыг л хийдэг болохоос өөрсдөө ингэж ажил зохион байгуулж байсангүй. Сэтгэл их хөдөлж байна. Зэмлэл магтаал хоёрыг даахад зэрэг сургасан ахмад үеийнхэн болоод энд ирсэн бүх хүмүүс, хамтран ажиллагсдадаа баярлалаа" хэмээн үнэхээр сэтгэл нь хөдөлсөн бололтой хэлж байв. Тэдний бүтээсэн дүр, хийсэн уран бүтээл үнэхээр арвин аж. Хийсэн бүтээсэн зүйлтэй түүнийгээ төр болоод ард түмнээрээ үнэлүүлж чадсан уран бүтээлчид гэдэг нь ч тус үзэсгэлэнгээс илт харагдаж байв. Үзэсгэлэнгийн танхимын гол хэсэгт П.Цэрэндагва гуай шар торгон дээлэн дээр ихэс дээдсийн малгай духдуулсан Богдын дүрээр, Д.Мэндбаяр гуай Монгол хатны дүрээр заларч дунд нь түүний ардын жүжигчин цол хүртэж буй агшныг харуулсан Ерөнхийлөгчөөс одонгоо гардаж байгаа зургийг байрлуулжээ. Мөн танхимын хаалганы хажууд эзэгтэйн 2004 онд болсон тоглолтынх нь том зурагтай анонс байрлуулан түүнээс залгуулан хоёр жүжигчин тус тусын уран бүтээл, гавьяа шагналыг ялган төрөлжүүлж танхимын дөрвөн ханыг битүү чимжээ. "1963 онд кино драмын анги төгссөн жилээ авахуулав" гэсэн тайлбартай цэл залуу охины дүр, 1968 онд "Гарын таван хуруу" жүжгийн дүр гэсэн тайлбартай сурагч халимаг, форумтай жаахан хөвгүүнээс эхлээд Дездемон, Жамух гээд өдгөө хүртэлх театрын тайзнаа амилуулсан дүр бүхэн дурайна. Түүнчлэн аав, ээж, үр хүүхэд, ач зээ нартайгаа, ажлын хамт олонтойгоо авахуулсан зураг, зарим нэг дүрийнхээ хувцсыг ч дэлгэжээ. Мөн тус тусын анхны уран бүтээлээс эхлээд хамгийн сүүлд "Атга нөж" жүжиг хүртэл бүтээсэн гол дүрүүдээ он сар, хувирсан дүрийнхээ нэртэй нь жагсаан бичсэн самбар байрлуулжээ. П.Цэрэндагва гуай 1968 оноос өдгөө хүртэл театрын тайзнаа 89 дүр бүтээсэн байхад Д.Мэндбаяр гуай 107 дүр амилуулжээ. Өнгөрсөн хугацаанд авсан одон тэмдэг, сайшаалын үнэмлэх, баярын бичиг, өргөмжлөл, их сургууль төгссөний диплом, тэдний амьдралын түүхийг өгүүлсэн ном гээд бүгдийг төрөлжүүлэн дэлгэсэн байлаа. Энэ өдөр тэдний хувьд бас нэгэн баярт өдөр давхацсан нь Д.Мэндбаярын төрсөн өдөр байлаа. Энэ өдөр үзэсгэлэнгээ тааруулсан нь таны эхнэртээ барьсан бэлэг үү гэж П.Цэрэндагва гуайгаас асуухад, "Уг нь энэ өдрийг тааруулъя гэж төлөвлөөгүй ч ингээд л таарчихлаа. Гэхдээ гэнэтийн сюрприз болж чадсан байх. Бид залуудаа л төрсөн өдөр гэж байснаас одоо бол ач холбогдол өгөхөө больчихсон" гэж байлаа. Төгсгөлд нь сонирхуулахад, П.Цэрэндагва гуайн 88 настай ээж нь хоёр хүүхдийнхээ үзэсгэлэнг сонирхохоор ирсэнд тэдний уран бүтээлч андууд нь их л хүндэтгэлтэй хандаж "сайхан хүү төрүүлж, сайн бэртэй болсонд баяр хүргэе" гэцгээж байлаа. 
Д.Цогзолмаа
