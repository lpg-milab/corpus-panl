Сонгуулийн хуулийн шүүсийг шахаж байна

Д.Лүндээжанцан гишүүн Сонгуулийн хуульд "нэмж" байгаа саналуудаа гишүүдэд мэдээлэх гэж бараг л хоёр цаг идэв. Төрийн байгуулалтын байнгын хорооны зарим гишүүд тэвчээр алдарч өдөөн хатгасан үг чулуудавч мань Лүндээ чихгүй толгой царайлсаар сая нэг сунжруу мэдээллийнхээ сүүл мушгих мөртлөө "Товчхон танилцуулахад ийм байна" гэнэ.
Сонгууль гэдэг бэрх давааг гишүүн бүр бор зүрхээрээ туулсан болохоор мэдэхгүйн зовлон байх биш. Хүн бүр л хошуу нэмнэ. Тэгсээр Сонгуулийн хуулийн ажлын хэсэг гишүүдэд дөрөв дэх засвараа танилцуулж байгаа нь энэ. Ажлын хэсгийн гишүүн Д.Лүндээжанцангийн танилцуулж буйгаар бол "Сонгуулийн сурталчилгаанд зориулж бооцоот таавар, эмнэлэгийн үзлэг хийхийг" ч хориглож байгаа гэнэ. "Шоу яах вэ" гэж хэн нэгнийг лавлахад УИХ-ын дэд дарга "Хориглосон, хориглосон" хэмээн уриалгахан нь аргагүй хэлэв. Тэр ч бүү хэл сонгуулийн сурталчилгаанд биеийн тамирын уралдаан тэмцээн, мандал өргөх, майдар эргэх, жасаа хуруулах зэрэг шашны зан үйлийг ашиглахыг ч хоригложээ. Энэ өгүүлбэрийг унших үед нь Ц.Нямдорж дарга "Санаачилсан хүмүүс нь энийг оруулж ирсэн юм" хэмээн "зүггүйтэв". Өндөр гэгээний нутгийн хүү Лүндээг сэтгүүлчид "Нам гэгээн", "Өндөр гэгээний дорой дүр" хэмээн хошигнон нэрлэсэн удаатай. Харин одоо мань эр шашны зан үйлээс сайн дураар татгалзаж байна. Э.Бат-Үүл гишүүн "Шоугаа хориглочихоор бэлэн мөнгөөр хахуульдах нь ихсэх вий" хэмээн болгоомжлов. "Сонгуулийн санхүүжилтэд онцгой анхаарч 3 сая төгрөгөөс илүү хандив өргөсөн тохиолдолд тооцох хариуцлагыг чангатгая" гэж тэр санал болгосон. Харин Ц.Нямдорж даргын хэлж буйгаар бол шийтгэл нь харин ч чангадаж уу гэхээр. Ийм тохиолдолд мөнгийг нь улс хурааж, нэр дэвшигчийг жагсаалтаас хасахыг ажлын хэсэг аль хэдийнэ санал болгожээ. Нэр дэвшигчийг эргүүлэн татах бас нэг заалт байсан. "Сонгуулийн сурталчилгааны үеэр нам, эвслийн бүлгийн мөрийн хөтөлбөрт тусгаагүй юм амласан" этгээд ийм шийтгэл хүлээх аж. Ц.Нямдорж "Нам нь газар хувьчилна гэж яриагүй байхад нэр дэвшигч нь газар хувьчилна гээд явж байсан удаа бий" гэж жишээ татна лээ. МАХН-ын бүлгийн хурлаар сонгуулийн хуулийг ширүүхэн хэлэлцсэн гэсэн. Сонгуулийн хууль батлах гэж үг, үсэг бүрийг шүүрдэх бололтой. 
Б.Янжмаа
