Наран ургах зүгээс

Үргэлжлэл. Түрүүч нь дугаар №101-т 
Хэнтийд Сүхбаатараас нар мандахтай уралдан гарсан бид Хэнтий дорнын уудам талаар Баруун-Уртын зүгт довтолгож явахуйд гүү унагалаад удаагүй байгаа нь олон тааралдав. Машин зогсоход тэртээ шар талд бараантах адуунаас нялх унаганы ер бусын шингэн цээлээр янцгаах, эх гүүний унагандаа ээнэгшин үүрсэх дэргэд юм шиг сонсогдоно. Талын өнжмөл их өвс гүвээ толгодоор дүүрэн хул шаргалтана.
Хэнтий аймгийн Засаг дарга С.Жаргал тэргүүтэй хүмүүс Ардчилсан намын дарга Ц.Элбэгдоржийг тавиухан ухаа гүвээн дээр угтаж авлаа. Өндөрхаан хотод очуут аймгийн дарга Намын даргаа ажил байдалтайгаа танилцуулсан юм. Намын дарга энд Дорнод, Хэнтийд болсон адилаар зохион байгуулагдаж байгаа салбар хуралдаануудаар орлоо. Эндхийн хүмүүс өмнөх хоёр аймгийнхаас илүү идэвхтэй, цаанаа нэг өнгөлөг байдалтай буй нь анзаарагдав. Ц.Элбэгдорж нэгэнт маргааш нэгдсэн хуралдаантай тул тэнд уулзах болзоо тавиад, аймгийн хүнс барааны худалдааны төвийг зүглэсэн юм. Өндөрхааны худалдааны төвд лангуу түрээслэн бизнес эрхлэгчид Баруун-Уртынхныг бодвол арай таатай мэдээ дуулгаж байлаа. Гэхдээ л ургамлын тосоо граммлаж авдаг хэмжээний жин бантай бизнес эрхэлж байгаагаа хэллээ.Энэ орой Ардчилсан намын дарга Ц.Элбэгдорж аймгийн иргэд, хөдөлмөрчидтэй уулзах шийдвэр гаргав. Тэр гэнэтийн энэ шийдвэрээ Сүхбаатар аймагт бас гаргасан билээ. Намын шинэчлэлийн ажлын хажуугаар ард иргэдийг "тандахгүй" явах байж боломгүй санагдсан биз ээ. Богино хугацаанд зарласан зарын дагуу аймгийн Хөгжимт драмын театр зайгүй дүүрсэн байлаа. Энд хүмүүс аанай л төр засаг,тогтвортой байдлын гэрээ,иргэний хөдөлгөөн,нөхөн сонгууль, төсвийн тодотголын булхайны талаар асууж өмнөх аймгуудад болсон уулзалтуудад болсон хариултыг Ц.Элбэгдорж өгч байв. Харин тэрээр боловсролын асуудлыг нилээд ярьсан. Энэ нь иргэдийн анхааралд шимтэхүйц мэдээллээр дүүрэн байсанд оршино. Уг мэдээллийг багцлан хүргэвэл ийм юм. Өнөөдөр Азийн боловсрол нэгэнт дутагдалтай болжээ. Өрнийн боловсрол эрэлт хэрэгцээ, захиалга болсон нь тодорхой байна. Өрнийн боловсрол, манайд эзэмшүүлж буй боловсрол хоёрын их энгийн зөрүүг тайлбарлая. Манайд хүүхдүүдэд хичээл заахдаа шууд томьёог нь энэ гээд бичээд өгчихдөг бол, өрнөдөд бол тэр томьёонд хүргэх хүчин зүйлүүдээр нь гогдож, тухайн сурагчийг өөрөө өөрөөр нь тэр томьёог анхлан бичүүлдэг юм. Энэ бол бодит боловсрол эзэмшүүлэхийн хамгийн анхны алхам. Тиймээс боловсролын системийг системээр нь өөрчлөх хэрэгтэй. Бас боловсролын брэнд болсон сургуулиудыг Монголд байгуулах арга замыг эрж хайх хэрэгтэй гэж хэлсэн юм. Улмаар төрийг дарангуйллын хэрэгсэл болгон ашиглаж байна. Шалгалт хийхдээ урьдчилан дүгнээд түүнийгээ батлахыг эрмэлздэг болсон байна. Төрийн эрхийг хазаарлаж, иргэний эрхийг дэмжих ардчилсан нийгмийн үнэт зүйлсүүд бүдгэрсэн нь энэ гэлээ. Мөн түүнээс АШЁН-ыг байгуулагчдын талаар асуухад, тэд Ардчилсан намаас гарлаа гээд алсын гариг руу явчихгүй. Эх оронч сэтгэл, үзэл санаа нь бий бол нийт үндэстний эрх ашгийн асуудал дээр эргээд л уулзана. Харин одоогийн энэ үйлдэл нь эх оронч бус алхам бөгөөд үүнийг том модноос ургасан навч ургадаггүй гэдэг зүйрлэлээр илэрхийлэх нь оновчтой юм гэсэн хариулт өглөө. Маргааш өглөө нь ардчилсан намын гишүүд дэмжигчдийн нэгдсэн хуралдаан заншил ёсоор болов. Зүүн гурван аймгаар намын шинэчлэлийн аяны асуудлаар явж байхад ерөнхийдөө зарчмын шийдвэрлүүштэй асуудлууд нийтээр зөвшөөрөгдөж байгааг өмнөх тэмдэглэлдээ дурдсан. Энэ бол ардчилалын үзэл ойлголтын гажилт, анхан шатны байгууллагын бэхжилт, жирийн гишүүдээ үл сонсох, хариуцлага тооцох механизм сул зэрэг юм. Хэнтийд ч мөн эдгээрийг салбар хороод тус бүрийн илтгэл илэрхийлж байлаа. Хэнтий аймаг орон нутгийн сонгуульд Ардчилсан холбоо эвсэл ялсан хоёрхон аймгийн нэг. Үүний үр дүнд аймгийн удирдлагууд ялалтаа бэхжүүлэх, орон нутагтаа хийж бүтээх ажлаа улам сайжруулахыг эрмэлзэж байгаа юм байна. Үүнийг нэг жишээгээр харж болох аж. Энэ аймгийн Дадал сумын Засаг дарга, Хурлын дарга, Засаг даргын орлогч гурвуулаа эмэгтэй хүн аж. Бүр Тамгын дарга нь ч эмэгтэй байх боломж байсан ч, хүүхнүүд арай ч болохгүй гээд эр хүн томилжээ. Энэ байдлыг намын дарга Ц.Элбэгдорж ихэд сайшааж, эмэгтэйчүүдийгээ ийм байгаад талархаж байлаа. Түүнчлэн эхнэрээ дарга хийлгээд, гэрээ цэвэрлэж суух дуртай эрс байвал тэгэг дээ гэж ёжилсон юм. Тэрээр Засаг дарга С.Жаргалыг багагүй магтлаа. Хамгийн эхэнд Ерөнхий сайд байхдаа С.Жаргалыг батламжлуулахаар орж ирэхэд хэрхэн үлэмж таашаал авч гарын үсэг зурснаа инээн ярив. Тэр Жаргал сайн ажиллаж байгаа байна. Түүний хийж гүйцэлдүүлж явааг гаднаас хараад хараар будагчид газар дээр нь очоод үзчих хэрэгтэй гэж зөвлөмөөр байна. Би С.Жаргалыг урьж Ховд, Увсад очуулж хэрхэн ажиллаж, намаа ялуулсан тухай нь яриулна гэлээ. Тэрээр намаа шинэчлэх үйлсэд гишүүд дэмжигчдээ байнга зүтгэхийг хүсээд өөрсдөдөө итгэж ажиллая гэж хэлсэн юм. Түүнд Хэнтий таалагдаж байлаа. С.Жаргал даргын тухай сонин хэвлэлээр базаахгүй зүйл цөөнгүй гарах нь анзаарагддаг. Нэг тийм бүтэлгүй нөхөр мэтээр баахан бичигддэг. Газар дээрээ, ажил дээрээ байгаа С.Жаргалыг арай өөрөөр харах ёстойг эндээс ойлголоо. Аймгийн юм бүхэн нэг гэгээ татах төлөвтэй. Хотод хүртэл тэр бүр байхгүй гудамжны гэрэлтүүлэг Өндөрхааны шөнийг чимэглэж байлаа. Багануурт Ардчилсан намын даргын наран ургах зүгт хийсэн намын шинэчлэлийн аяны сүүлчийн буудал Багануурт байв. Энд тэрээр тогтсон дэгийн дагуу хуралдаануудад оролцож орон нутгийн сонгуульд ялсан ялалтаа бэхжүүлж, хариуцлагын тогтолцоогоо сайжруулахыг хүссэн юм. Ц.Элбэгдорж даргын өмнөх аялсан аймгуудад мөн ярьж, бас иргэдийн санал болгож байсан нэг зүйлийг Багануурчууд талархан дэмжиж байлаа. Энэ бол шүүх, цагдаагийн даргыг ард түмнээс сонгох, шүүхийг нээлттэй болгох асуудал юм. Иргэндээ үйлчлэх, иргэний ардчилсан төр л юм бол үүнийг гүйцэлдүүлэх учиртай гэж тэр ярилаа. Мөн манай оронд онолчид олон болоод үйлдвэрлэгчид, ажиллагсад байхгүй болчихсон. Тэгсэн атлаа ажилгүйчүүд дүүрэн, бас хажуугаар нь гадаадын ажилчид ихээр орж ирж буйг зохих хуулинд нь өөрчлөлт оруулж шийдэх нь нэн тэргүүний асуудал болсныг ярьсан нь хүмүүсийн загатнасан газар маажих шиг болсон. Ийн талархлын алга ташилтаар шагнуулсан Ардчилсан намын даргыг хот руу хөдлөхөд одны гэгээ огторгуйгаар дүүрэн түгжээ. Түүний намаа шинэчлэх аяны эхний сунгаа ийн түр завсарлав. Мөд тэр өмнө зүгт энэ аянаа үргэлжлүүлэх билээ. 
Б.Золбаяр
