Манай Бөхмөрөн "Ардын Хувьсгалын" нэг голомт нутаг

1921 оны баруун замын байлдааны төв штаб нь манай сумын Байшинт гэдэг газар төвлөрч цагаан улаан цэргийн гол байлдаан Мөст, Мөрөгцөг, Халиун булаг, Ачитын улаан зэрэг уул хадтай газар болж олон ч партизан төрж, олон ч хүмүүс амь үрэгдсэн тухай түүхэнд үлджээ.
Монгол Улсын аймаг сум бүхэн өөр өөрийн онцлогтой, дурсах, бахархах зүйлтэй байх нь мэдээж. Манай сум бол мөнх цаст сүрлэг өндөр Алтайн уулсаар хүрээлэгдсэн, хангай, тал хээр хосолж, уул ус тэгширсэн хосгүй үзэсгэлэнт байгальтай, ан амьтан байгалийн нөөцөөр асар баялаг нутаг. Мөнгөн тайга, Хархираа, Түргэн, Асгатын мөнх цаст уулсын олон голууд үерлэн урсдаг, мөн булаг шанд олонтой учир жилийн дөрвөн улиралд хүн малын ундаагаар гачигдахын зовлон үгүй билээ. Ийм чийглэг зөөлөн уур амьсгалтай учир алтай, хангайд ургадаг бараг бүх төрлийн өвс ургамал ургана. Тийм ч учраас 1936 онд Засгийн газрын тогтоолоор баруун аймгуудыг өвс тэжээлээр хангах чиглэлээр "Өвс хадах морин станц" байгуулжээ. Манай нутагт зуд, ган болдоггүй учир зуд болсон жилүүдэд Ховдын Мянгад, Эрдэнэбүрэн, Баян-Өлгийн Бугат, Алтанцөгц, Цагааннуур, Увсын Өлгий, Өмнөговь, Түргэн, Сагил, Тариалан, Улаангом сумдын хагас сая гаруй мал ирж өвөлждөг. Бөхмөрөнчүүдийн амьжиргааны нэг эх булаг нь хадлан тэжээл бэлтгэх, нүүрс олборлох явдал юм. Зуны улиралд тус сумын нутгаар Ямаат, Жигэртэй, Бөхмөрөний голууд илүүдэл усаа арвин баялаг Ачит нууранд цутгана. Хааш хаашаагаа өртөө хэрийн урт энэ нууранд Монголд ирдэг усны нүүдлийн шувуудын ихэнх нь ирж зусдаг ажээ. Монголд хоёрт ордог Гоожуурын хүрхрээ гэдэг 19 метрийн уналттай энэхүү хүрхрээг зурагнаас харж болно. Байнгын шувуудын хувьд Улаан номд орсон алтан гургалдай, хойлог, тоодог байдаг аж. Бөхмөрөн сумын нутагт тарвага их байршсан учир социализмын үед Увс аймгийн тарваганы арьсны төлөвлөгөөний 75 хувийг бэлтгэдэг байсан гээд бод. Бөхмөрөн сум бол монголын ууган сумуудын нэг Бөхмөрөн сум, "Бат ерөөлт, төгс хүлэг, Ар жанжин далай хаан Түмэндэлгэржавын хошуу" гэгдэж байгаад засаг захиргааны шинэчилсэн хуваариар 1924 онд Баянмөрөн сум гэж байгуулагджээ. 1925 онд нэрээ сольж Бөхмөрөн сум болсон түүхтэй бөгөөд хойт талаараа Тува улстай, баруун талаараа Баян-Өлгий аймгийн Ногооннуур сумтай, зүүн талаараа Увс аймгийн Түргэн, Сагил, өмнө талаараа Ховд сумуудтай хил залгадаг 801,9 мянган га нутагтай, 11 баг, 700 өрх, 3600 хүнтэй, 149 мянган малтай том сум байж. Сумын төв анх Баян-Өлгий аймгийн Цагаануур сумын нутаг "Хойлогийн ширэг, дараа нь "Хоёр харгай" мэт газруудад төвлөрч байгаад 1936 онд Улаан байшинтад суурьшжээ. Тэр үед Баян-Өлгий аймаг гэж байгаагүй Ховдын хязгаарт харьяалагдаж байж. Увсын дөрвөд сумуудын хүүхдийг хамруулах зорилготой ардын сургуулийг 1929 онд Бөхмөрөн суманд байгуулжээ. Тус сургуульд Дөрвөдийн сумдын хүүхдүүд ирж суралцдаг байсан бөгөөд тус сургуулийг төгссөн төрийн сайд П.Баатар, Ц.Нансалжав, Р.Гүнсэн, Д.Насанжаргал, Э.Моголдой, нараас гадна, Ё.Бат-Өлзий, Б.Сайнбуян, Д.Бадарч, Н.Цээрэн, Э.Моголдой, Б.Норжин, Т.Пунцаг нарын гавьяатнууд, мөн С.Гончиг, С.Дамдинсүрэн, Ж.Чогдон, Х.Цэрэв, Ж.Омбоо, Т.Цэвэгмэд, Х.Буян-Орших, М.Хүрлээ, С.Ганболд, П.Улаанхүү, Д.Өлзий-Орших, О.Насанбат, Ү.Цэрмаа, Г.Долгорсүрэн нарын эрдэмтэд энэ сургуулиас төрөн гарчээ. 194О-195О-иад онд биднийг сурч байхад манай бага сургуулийн цөөхөн хэдэн багш нар Улаанбаатарын Багшийн сургууль төгссөн Ц.Балдан гэдэг авьяаслаг багшийн найруулгаар зөвхөн морин хуур, мандалин хөгжимд Учиртай гурван толгой, Комиссар Цэнд, Дайчин эр Хурц гэсэн аялгуут жүжгийг найруулан тавьж хязгаар нутгийн ардуудыг цэнгүүлж чадаж байсан нь бахархалтай санагддаг. Хаанахын хэний шийдвэр нь бүү мэд, сумдыг тасалж жижгэрүүлэх их аян 1950-иад оноос эхэлж тус сумын 8,9,10,11 дүгээр багуудыг хүн малтай нь хамт шинээр байгуулагдсан Ховд суманд, мөн 1,6 дугаар багуудыг шинээр байгуулагдсан Ногооннуур суманд хүн малтай нь тус тус шилжүүлсний дээр бүх сарлагаа Увс аймгийн Тариалан суманд өгч сумдыг хэт задалсан МАХН, Засгийн газрын буруу бодлогын харгайгаар Бөхмөрөн сум жижгэрчээ. Түүгээр ч барахгүй одоо Бөхмөрөнгийн төвөөс найман км зайтай газар Ногооннуур гэдэг сум байгуулснаас хариугүй хоёр жижигхэн сумын ардууд хэл ам таталж, газар нутгийн маргаан гарсаар л байдаг гэнэ. Бөхмөрөн суманд баруун замын байлдааны Төв штаб байрлаж байж Манай сум манай орны түүх, хувьсгалын өлгий нутгийн нэг гэж хэлж болно. Түрэгийн үеийн хүн чулуунууд, олон хөшөө, хадны сүг зураг, олон арван хиргисүүр зэрэг түүхийн дурсгалт газар хаа сайгүй тааралдана. 1921 оны тавдугаар сард Ардын намын журамт цэргийн дөрөв дүгээр хорооны дарга Хасбаатар, суртал номлогч Ц.Дамбадорж нар Төгсбуянт, Үржингийн хүрээн дээр ирж ардын журамт цэрэг элсүүлж "Хувийн хоёр улиас" гэдэг газар төвлөрүүлж улмаар Цагаан цэргийн генерал Бакич, Кайгарадов нарын цэрэгтэй анх тулалдан улмаар Байкаловын улаан цэрэг ирсний дараа Толбо нуур тийш зугтаалган дагаж байлдан 42 хоног бүслэгдэн хоригдож байсан түүхтэй. Энэ байлдаанд Бөхмөрөн сумын олон хүн дайчлагдан Ц.Аюушжав, Ц.Дамиран, Б.Тогтох, О.Хаш, Б.Цэрэв, А.Шагдар, Б.Алаг, Б.Аюур, Ж.Бямба-Иш, Н.Жамхүү нар ардын хувьсгалын партизан болсны дээр Х.Цэрэн, Г.Абир, Т.Шагдар, Б.Цэдэн-Иш, Б.Шош, И.Дорж, Н.Нацаг, Ө.Жүгж, Х.Нацаг, Б.Бултай, Б.Цонги, Р.Цагаантаа нарын эрэлхэг дайчид амь насаа алджээ. Мөн энэхүү байлдаанд оролцон эд хөрөнгө агт морьдоор тусалж амь бие хайрлахгүй тулалдаж явсан О.Айлч, Ө.Хольдоо, Г.Дүгэр, С.Цагааннохой О.Нянгар, Ц.Сахилт, Г.Бамбаш, О.Шомбо, Б.Ёндонжамц, Ж.Даш, У.Дамбадаржаа, Х.Гэндэн, Ж.Пэлжээ, А.Бавуу, А.Ламдан, М.Баяндалай, Т.Зүйпрэл, Ш.Түүжэн нарын олон хүн 193О-194О-өөд оны их хэлмэгдэлд өртөн цаазлагдсан буюу арван жилийн ял авч ихэнх нь шорондоо ясаа тавьж партизан болох эрхээ хасуулсан гашуун явдал ч бий. Би энд сум хөгжиж дэвжсэн, ХАА-н нэгдэл байгуулагдаж ард түмний аж амьдрал дээшилсэн энэ тэр талаар яримааргүй байна. Одоо манай Бөхмөрөн сумын төвд Засаг даргын Тамгын газар, ИТХ, найман жилийн дунд сургууль, хүний эмчийн салбараас өөр ажиллаж буй газар байгууллага байхгүй бөгөөд хуучны ахуй үйлчилгээ, барилга үйлдвэр, өвс хатаах станц, ноос угаах хүйтэн угаадал энэ тэр гэсэн зүйлүүд бүрмөсөн алга болсныг дурдаад ч яахав. Энэ нь зах зээлийн үед угаасаа нийт хөдөө даяар өрнөсөн гамшгийн нэг билээ. Манай сумын бас нэг эмгэнэлт зүйл бол Туватай залгадаг хил хязгаарын сум учир адуу, тэмээнийхээ дийлэнхийг хулгайд алдаад дууссан. Одоо малчид явган хонь малаа хариулж байгаа дэндүү өрөвдөлтэй дүр зураг харагддаг даа. 2004 онд ХХАА-н сайд асан нутгийн залуу Д.Насанжаргал Миний төрсөн нутаг Жигэртэй буюу II багийн 800-аад тэмээгээ хулгайд алдаад дууссан, одоо малчид ердийн хөсгөөр отор нүүдэл хийнэ гэх юм алга болсон шүү" гэж ярьж байсныг дурьдах нь зүйтэй гэж үзлээ. Энэ бол баруун аймгуудад түгээмэл байдаг л зүйл биз ээ. Гэхдээ л сөнөсөн ертөнц болсон сумуудын дэргэд" нутгийн дөрвөдүүд сэтгэлээр унаж, нүүж дайжихгүй унасан газар угаасан усаа бараадаад, байгаль дэлхийгээ, ан амьтнаа чадах ядахаараа хамгаалаад тэмцээд амьдраад байгаа нь бахархалтай юм. 2005 оны байдлаар 3600 хүнтэй 75 мянган мал байгаа нь улсын дунджаас дээгүүр үзүүлэлт. Одоо олны анхаарал татаад буй "Асгатын мөнгөний ордын" талаар товЧ дурдъя Би уг нь энэ нутгийн хүн, бага байхдаа адуу мал эрж бэлд нь очиж байлаа. Тэр үед Баян-Өлгий аймгийн Ногооннуур сум гэж байсангүй, Асгатын нуруу нь II багийн нутагт харьяалагдаж байв. Үргэлж бороо, цас асгаж манан будантай байдаг учир "Асгат" гэж нэрлэсэн юм билээ. Далайн түвшинээс 316О метр өндөрт өргөгдсөн, Орос Монголын хилийн 1410 дахь тэмдэгт шон харагддаг, Баян-Өлгийгөөс 200 км, харин Увсын Бөхмөрөн сумаас 65 км-т байдаг хүйтэн сэрүүн газар. 1976 онд Ю.Цэдэнбал дарга түүгээр дайраад гарахдаа "Энэ хүйтэн газарт ах нараас өөр хүн амьтан ирж ажиллаж чадахгүй байх" гэж хэлсэн гэдэг, нээрээ ч дэд бүтэц барихад маш хүнд энэ газар дулаан газрын хүмүүс очиход бэрх.1989 онд тогтоосон хайгуулын ажлын гучин хувийг судалсан бүрэн бус дүнгээр бол уг орд нь зүүн хойш чиглэсэн 12 км үргэлжилсэн судал байдалтай, гүн нь 500 метр, зузаан нь 3-6 метр, мөнгөний хүдрийн биет нь маш олон төрлийн металлын хольцтой, мөнгө, зэс, сурьма, висмутын найрлагатай, мөнгөний өндөр агуулгатай тонн хүдрээс 3,56 грамм мөнгө ялгарах боломжтой ажээ. Энэ байдлаараа АНУ, Мексик улсын мөнгөний орд газрын дараа ордог гэж сонссон. Морьтой хүн явж чаддаггүй ийм газарт ямар хүн хүчээр үйлдвэр барихыг бид төсөөлөөгүй байсан тэр цагт үзэж мэдсэнээ уншигчдадаа хүргэхэд иймэрхүү дүр зураг харагддаг юм билээ. Нутгийн ардууддаа эрүүл энх, аз жаргал хүсье. 
Ц.НАВАГЧАМБА 

