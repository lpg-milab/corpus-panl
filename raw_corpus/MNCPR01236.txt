Эрийн хийморь сэргээдэг Шилийн богд, энэ насаа даалгадаг Алтан овоо

Ганга нууранд хун чуулж, хүний нулимсыг мэлмэрүүлдэг байсан цаг саяхан. Бас талын агуйд толгой хагалам урт мөс унжаад ороход хэцүүхэн л байсан сан. Харин одоо энэ бүхэн түүх мэт яригдах болжээ. 
Байгалийн ийм сайхан үзэгдэл цаг агаарын дулааралтай холбоотой гэж нутгийн ардууд хэллээ. Гэхдээ л Сүхбаатар аймгийн нутаг үзэж харах зүйл ихтэй, үе үеийн аялагчдын хөлд дарагдсан нь илхэн юм. Анхны цас ороод нуурын ус эргээсээ зайрмагтан хүйтрэх үед дулаан нутгаа зорин дуулалдан ганганах хун шувуу чуулдаг. Газрын талдаа ганц том нь болох Ганга нуур цагаан өнгөөр чимэглэгдэнэ. Тэгээд түнэр харанхуй болох яг тэр үед голоос нь хос хоёр хун эгц өөд ижилсэн нисдэг гэнэ. Хосуудын хойноос хийсч буй дэвтрийн цаас шиг хун шувууд ганганан, гэгэлзүүлэн одно. Үүнийг л хунгийн чуулган гэх бөгөөд үлгэр домог, дуу хуур их зохиогдсон. Дарьгангачууд ганган байгаль болох Ганга нуураа магтаад, газрын холыг зорьсон хун шувуудаа үдээд, эргээд нутагтаад ирээрэй үзэсгэлэнт хунгууд минь, ирэх зун та нарыг хүлээе хэмээн нүдэндээ нулимс мэлмэрүүлэн үлддэг байна. Мөн иймэрхүү, утга нэгэн хоолойгоор хун шувуу ч дуулалдан оддог гэсэн. Харин өдгөө Ганга нуур нэг л эл хуль. Ганц нэгхэн цахлай дээгүүр нь эргэлдэнэ. Хун нь Холбоо нуурт ирдэг болжээ. Бие биеэ дэрлэн, багийн даргын байшинг дундаа байрлуулсан холбоо хоёр нуур бас л дуу шүлгэнд цөөнгүй мөнхөрсөн. Тэнд ойролцоогоор 100 гаруй хун байна. Тэд нуурын захаар дэгдээхэйгээ дагуулаад хүний хөлөөс зугтан хоёр алхаад л ниснэ. Ирсэн гийчдийг өөртөө татдаг чуулганаа арай хийх болоогүй гэсэн. Энэ сарын дундуур дахиад нэг очвол дуунд мөнхөрсөн Холбоо нуур хунгаар дүүрэх бололтой. Байгалийн үзэсгэлэнг өөртөө шингээсэн бас нэг газар нь Талын агуй. Шилийн богдын хормой дэрлэн байрладаг энэ газар Арвантавны гэх хэдэн нөхдийн толгойг сайн эргүүлсэн газар. Торой банди нуугдан амь гарч байсан түүхтэй. Тэр цагт гурван амтай байсан ч ганцхан үлджээ. Зундаа усаар дүүрч, өвөл хөлдсөний улмаас бөглөрсөн аж. Дээр хэлсэнчлэн толгой тулсан их мөс өвөл, зунгүй унжсан дүр 10-аад жилийн өмнөх. Нутгийн ардууд цагаан зээр, тарвага зэргийг агнаад, махыг нь талын агуйд хадагладаг байж. Хөргөгч л гэсэн үг. Хэд ч хоноод ирсэн хөлдүү л байдаг гэсэн. Бас мөсөөр нь цайгаа чанаад уучихдаг. Агуйн амыг тойроод анчдын зэвэрсэн сумны хонгио их байна. Мөн жуулчны бааз байгуулагдаж, хамгаалалтдаа авчээ. Ийм арга хэмжээ авахгүй бол дээгүүр нь машин яваад нуралт үүсэх магадлалтай. Үүнийг гэрчлэх нэг чулуу үүдэн хэсэгт байна. Сугараад унах шахжээ. Гэхдээ л 10 гаруй жил тогтоод л буй аж. Уг агуйн чанх урд нь Шилийн богд уул сүндэрлэнэ. Хоорондоо 14 км зайтай. Хийморь сүлдээ сэргээн, хийсэн муу бүхнээ гэмшин цайруулж ярихаар сайн эрс зорьдог. Тиймдээ ч сайн эрсийн хөлтэй газар гэж нэрийджээ. Харин үүнийг нь наргиан болгон сайран хөлтийн нутаг гэх нь ч бий. Шилийн Богдын оройг нь зорихдоо идээ таваг бэлдэн хадаг бариад гарах ёстой. Эрчүүд очоод тангараг өргөнө. Нэг удаа тангаргийн утгыг яриулсан гадны хүн "Танайхан хулгай хийхийн тулд тангараг өргөдөг юм уу" хэмээн асууж байсан удаатай. Хэдий утга тийм боловч эгэл ардуудад тусалсан сайн эрчүүдээрээ дарьгангынхан бахархана. Эрийн хийморь сэргээсэн Шилийн богд сонсч бай, Эр чадлаа гайхуулсан халхын эрчүүд дуулж байна... гэж эхлээд Хаяагаа хадрахгүй харснаа авахгүй хэмээн төгсдөг. Мөн оройд нь гарчихаад буухаар онгод юу нь бадардаг гэж нутгийнхан хуучлаад хэн ч зохиосон юм бүү мэд дөрвөн мөр дуулгалаа. Холоос харахад намхан толгод Хажууд нь очиход сүрлэг уул Дээр нь гарахад дэргэдэх уул бүхлээрээ харагдаж Дандаа хүний сэтгэл татсан даруухан уул Шилийн богд Түүнчлэн О.Дашбалбар, Г.Мэнд-Ооёо гээд энэ нутгийн найрагчдын бичсэн шүлэг дууг сэтгэлд нь хадгалаатай, сонин болгон унших хүн захаас нэг байна. Дарьганга нутагт заавал очих бас нэг газар бий. Мэдээж сумын төвийн хойхно харагдах Алтан овоо. Бас л идээ будаа, сархад тэргүүтэн хэрэгтэй. Хоосон ирсэн хэд сумын төвийн дэлгүүрээс бүхнээ базаадаг болохоор Алтан овоон "ашиг" тэр хавийн "ТҮЦ"-нүүдэд их л хэрэг болдог гэсэн. Төрийн тахилгат ууландаа бүгд л залбиран энэ насаа даалгаж, "Алтан овоо минь" хэмээн залбирдаг байна. Б.БАДМАА, Ш.ДОРЖСҮРЭН Гэрэл зургуудыг Я.АРАНЖИНБААТАР 
